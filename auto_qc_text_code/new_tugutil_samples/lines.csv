book,chapter,line_number,line_content
MRK,1,01754,O Maruku O Maruku 1
MRK,1,01755,"{1}  Hokonaa imulaenge ma ade-ade abe hohiromanga o Abari ma Rorahai. De o abari naa ihititi o Yesusu Kristusu ai wowangoino, abe Una gea Ma Jou ai Ngofaka de to ngone nanga Koano abe ma dodihirainohi Ma Jou wonahibehehongoka ngoneino."
MRK,1,01757,{2-3}  De to Yesusu ai Abari ma Rorahai imulaenge de o nyawa womatengo abe ai romanga o Yohanese. De una gea Ma Jou wihidingoto la ma oraha o Yesusu ko woboauahi de o Yohanese ka idadi wohidiaiohi o Yesusu ai ngekomo. De gea idadi duru imaketero abe hoka ma dihiraino ihitulihukuoka Ma Jou ai uru ma dodofanga ai bukuoka.
MRK,1,01758,"Abe ma dihiraino gea de Ma Jou wihiakunu ai nyawa womatengo o Yesaya la ka idadi wohitulihuku Ma Jou ai demo. De naga moi Ma Jou ai demoka abe witemo to Una ai Ngofaka o Yesusika de wihitararono Unangika ma titi o Yohanese, de gea ai demo hamake o Yesaya ai bukuoka."
MRK,1,01759,"De hokonaa Ma Jou o Baba ai demo abe wotemo ai Ngofakika wato, “Abeika Ngohi ahao tihidingoto womatengo la wototaka ahi demo-demo o nyawaika. De una gea tihidingoto wohira la to Ngona ani ngekomo wonihidiai, de ahao Ngona nihidoduruika ai poretino."
MRK,1,01760,"Ho ahao naga to una ai ilingi o tonaka ma kakaahaka, waamo-amokiye wabobanarata wahitararono o nyawaika wato, ‘O ngekomo nihidiaioka la nanga Baluhu ka idadi woboa genangino. Nihitiaioka to Una ai ngekomo gea!’” Hokogea ma dihira ihitulihukuoka Ma Jou o Baba ai demo abe wotemo to Una ai Ngofakika."
MRK,1,01761,{4}  De gea ma demo duru igoungu abe ihidumutu o Yohanesika abe wotobaohi-ohiki o nyawa. Angamoi una gea abe woboa o tonaka ma kakaahaino de duru wahigaro o nyawaika la ona ahao iwidafongo o Yesusu ai hininga.
MRK,1,01762,Abe o Yohanese wahitiari de wahigaro o nyawaika wato kiani yoporete manga howo-howonika de yomangali Ma Jouino la Una ka idadi waofi manga howono gea.
MRK,1,01763,De nagali abe wahigaro o nyawa la iwihigunoa Una waohiki onangika la idadi o dodunguu abe ona yotoba manga howo-howonino gea de iwiniikoli Ma Jouika. Ho o Yohanese wagoungu wohidiaiohi o Yesusu ai ngekomo la ahao o nyawa iwidafongo Unangika.
MRK,1,01764,"{5}  De gea naga o nyawa duru ko manga ngoe yoboa o Yohanesino abe utu o Yudea ma tonakoka naga manga ngi homoi-homoiino ona yokokiboa o Yohanesino. De abe yogogere o Yerusaleeme ma kotaka, ma onangoo gea mata-mata yokokiboaino o Yohanesino. De ona abe manga howono yomangaku gea o Yohanese waohiki o Yorodani ma akeruku."
MRK,1,01765,"{6}  De o Yohanese ai pakeanga o unta ma gogoino de ai goronaino womahidabanino ka ma moi de ai baju, de ai ban o aewani ma kai. De una gea ai inomo o kabotara de o ofungu ma gula."
MRK,1,01766,"{7}  De o Yohanese wahingahu-ngahu o nyawaika wato, “Ahao naga womatengo woboa wohihidoduruino de ka Unangohi woputurungu ho ngaro ngohi todadi o gilaongo abe totobahupu-huputu o nyawa manga sandaala, ma nako to Una gea ai sandaala, ngohi naa ko tadadiua tahuputu."
MRK,1,01767,"{8}  De nagali abe ngohi naa tinihiohiki ka de o akere dika masara abe wohihidoduruino Unangoo ahao winihiohiki masara ko de o akerua. Gea Una woboaino de winihiohiki de Ma Jou o Womaha, ma titi Ma Jou o Womaha ahao winihidoaka nginika.” Hokogea wotemo onangika."
MRK,1,01769,{9}  De ma oraha gea o Yesusu naga o Galilea ma tonakoka abe o kapongo moi ma romanga o Nasarete ho genangoka de waino woboa o Yohanesino. De o Yohanese wiohiki o Yesusu genangoka o Yorodani ma akeruku.
MRK,1,01770,{10}  Ho ka de o Yesusu o akeroka de wofareniye de duru ka itodokanino wamake o Horoga ifelenga de Ma Jou o Womaha wouti o Yesusuku hoka o totaleo o namodaara.
MRK,1,01771,"{11}  De nagali o ilingi o Horogauku itemo ato, “Ngona naa ahi Ngofaka duru tonidora de duru tosanangi Ngonaika.” Hokogea Ma Jou o Baba wotemo."
MRK,1,01773,{12}  Ho ka de gea ibooto de Ma Jou o Womaha wiao o Yesusu o tonaka ma kakaahaika.
MRK,1,01774,{13}  De genangoka naga o aewani o fuhuku. De o Yesusu ai dekana o tonaka ma kakaahaka gea ai futu moruatino. De ai futu moruatino gea o Ibilihi ma haeke iwitaili o Yesusika. Masara o malaekatoo naga de de Una ho gea o wange-wangeiye iwiduhunu Unangika.
MRK,1,01776,{14}  De ipahaino de o Yohanese iwitaoko de iwibuioka. De gea iwibuioka de ahao o Yesusu woiki o Galilea ma tonakika la wahingahu-ngahu o nyawaika o Abari ma Rorahai Ma Jouino.
MRK,1,01777,"{15}  Ho gea o Yesusu waika wahingahu-ngahu wato, “Ma oraha adonoka! Itigioka Ma Jou wahikoano mata-mataika! Ho ngini kiani nitoba nia howonino de niangaku o Abari ma Rorahai naa!”"
MRK,1,01778,"{16}  De o wange moiuku de o Yesusu naga wotowongi o Galilea ma akere ma ngooto ma ngigorino. De wotagi-tagi de wamake o Simono de ai dodoto o Andareasa. De ona yahinooto naga manga ngotiroka manga homa yodotumo o akeruku, angamoi ona gea yotobahoma-homa."
MRK,1,01779,"{17}  De o Yesusu wahoko onangika wato, “Niaino nihiniiki Ngohi la tinihidadi nitobahoma-homa o nyawa.”"
MRK,1,01780,{18}  Ho ka de wahoko de manga homa gea yanoaika de o Yesusu iwiniikoka.
MRK,1,01781,"{19-20}  Ho gea o Yesusu wogila-gila de onangoo yomakiniiki de Una, ma ko yokurutikauahi de yamake o ria-dodoto o Yakobusu de o Yohanese, to Sebedeusu ai ngofa-ngofaka. De ona yahinooto gea naga yogogeruku manga ngotiri ma amokoka manga homa ihidodiai."
MRK,1,01782,"De nagali genangoka manga baba de o nyawa yamuruono naga abe yahikarajaanga la yomakuduhunu manga karajaangoka. De o ria-dodoto gea onangoo o Yesusu wahoko la iwitobaniiki, ho gea manga baba o Sebedeusu de manga dodiawo yakokinoaika manga ngotiroka de onangoo o Yesusu iwiniikoka."
MRK,1,01784,{21}  Ho o Yesusu de yaruata gea yomakiniiki yotowongi hiadono yowohama o Kapenaumu ma kapongika. De ipaha abe o Hiaini ma wange adonoka de o Yesusu wowohama manga dodotoko ma tauika de wadotoko o nyawaika abe yomatoomuino genangoka.
MRK,1,01785,"{22}  De ona genangoka duru yokokiheranga ma titi ai dodotoko ma demo naga de ma kuahaka. Ho ona yotemo ato, “Duru imakohowono abe ona yotobadoto-dotoko o Musa ai Paretaino inatobadotoko de abe hoka Una naa wonadotoko Ma Jou ai Demo-demoino. Abe Una naa ai demo duru de ma kuahaka wonadotoko!”"
MRK,1,01786,"{23}  De duru ma oraha gea naga womatengo manga dodotoko ma tauoka abe iwikitokata, de ka itodokanino una wopoaka o Yesusika."
MRK,1,01787,"{24}  Abe una wopoaka waamo-amokiye wato, “Adoo! Ngona o Yesusu abe o Nasaretoka de naino noboa, Ngona ka o kia nodiai ngomino? Bote Ngona noboaino la nato nomihibinaaha ngomi naa? Ngohi tonihioriki abe Ngona naa o Debi-debini ma nyawa abe Ma Jou wonihidingoto naanguku!”"
MRK,1,01788,"{25}  Masara o Yesusu wataere o tokatika gea wato, “Ibootohi notemo ho nohupuoka unangoka gea!”"
MRK,1,01789,{26}  De gea ma tokata duru iwihifafara o nauru gea de imapoaka de ahao imatitokoka unangoka.
MRK,1,01790,"{27}  Ho ona yomatoo-toomuino genangoka duru yokokiheranga ho yomakokeleha ato, “Ka o kia naa? Naa o dodotoko ma hungi igoungu, abe naga de ma kuahaka! Abeika Una de ai kuaha hiadono o toka-tokata ma dorouika wohuloko de iwihingounu.”"
MRK,1,01791,{28}  Ho ma abari abe ma titi to Una ai datoro gea duru imataiti imahora-hora hiadono ihikabarihi o Galilea ma tonaka ma amokika.
MRK,1,01793,"{29}  Ho ka de o Yesusu de yamuruono naga abe iwiniiki gea yohupuoka o dodotoko ma tauoka de yoiki o Simono de o Andareasa manga tauika de yowohama genangika. De o Yakobusu de o Yohanese, onangoo naga yomakiniiki."
MRK,1,01794,{30}  De o tau ma goronaka gea naga o Simono ngoi toroa momaiduoka angamoi imigogama. Ho ka de wowohama de iwihingahu o Yesusika ma titi muna gea ami kangela.
MRK,1,01795,"{31}  Ho o Yesusu woiki munangika de womiso ami giamika de womiliara la momaokoino. De duru ma oraha gea dika de ami badanga ma hauku ihupuoka ho motogumoka ami kangelaino, ho hiadono muna maleleani de o inomo ona gea."
MRK,1,01796,{32}  De ahao ka de ihohomuku de naga o nyawa manga ngoe yoboaino o Yesusino de yakokiaoino o nyawa mata-mata abe yakokitokata de abe yopopanyakeuku.
MRK,1,01797,{33}  Ho o Kapenaumu ma nyawa gea yomakokitoomuinoka o tau ma himangoka gea.
MRK,1,01798,"{34}  De o nyawa ko manga ngoe o Yesusu wahikokitogumoka manga popanyake irupa-rupaino. De ona abe naga yakokitokata gea wakokititokoka manga toka-tokata ma dorou. Masara gea o Yesusu ko wohigunoaua ma tokata itemo o nyawa manga himangoka done yahingahu ma titi abe Una Ma Jou o Ngofaka, angamoi ena gea iwihioriki abe o kiaino Una woboa."
MRK,1,01800,{35}  De ma dawangeino abe ngade-ngade itebini ma ka ifufutuohi de o Yesusu womomiki de wohupu o tauino de woiki o tonaka ma kakaahaika abe ko iwa o nyawa genangoka la womaniata Ma Jouiye.
MRK,1,01801,"{36}  De ahao o Simono de ai dodiawo yamuruono naga, ona gea naga iwilingiri o Yesusu."
MRK,1,01802,"{37}  Ka de iwimake de yotemo o Yesusika, ato, “Mia Baluhu, marai naga o Kapenaumu ma nyawa mata-mata inikokilingiri.”"
MRK,1,01803,"{38}  De o Yesusu wapaluhu onangika, wato, “Iya, gea tohioriki ma naa hogila-gila dika hoiki o kapo-kapongo utuikali abe ko ikurutikaua la onangoo tadotoko. Angamoi gea ma titi ho hiadono nenangino tohupu.”"
MRK,1,01804,{39}  De o Yesusu wotagi-tagi o Galilea ma tonaka ma amokika de o nyawa wadotoko manga dodotoko ma tau-tauoka de manga toka-tokata ma dorou wakokititokoka.
MRK,1,01806,"{40}  De nagali womatengo iwipado woboa o Yesusino de watilabukuku o Yesusu ai himangoka de womagahoko wato, “Ahi Baluhu, nako Ngona ka nomodeke, ngohi tohioriki abe Ngona ka idadi nohihitogumu.”"
MRK,1,01807,"{41}  De o Yesusu duru widora una gea ho wisoika de witemo unangika wato, “Ngohi tomodeke, ho naa notogumoka!”"
MRK,1,01808,{42}  Ka de hokogea o Yesusu wotemoka de ka itodokanino ai pado iaikoka ho o nyawa gea wotogumoka.
MRK,1,01809,{43-44}  De wotogumoka de ahao o Yesusu wihidingoto ma nauru gea la woikohi de womahimatoko womatengoika abe wodadi manga hidemo Ma Jouiye.
MRK,1,01810,"De ko wosobouahi de o Yesusu duru wihibehehongo wato, “Abe naa idadioka ngonaika ufa nahingahu-ngahu o nyawa utuika ma, noikohi unangika abe nia hidemo Ma Jouiye la nomahimatoko unangika la gea wohioriki abe ngona notogumoka."
MRK,1,01811,De kiani nomahihuba o huhuba duru imaketero hoka o Musa wohiparetaka la gea nomahitunguu abe duru notogumoka.” Hokogea o Yesusu wihibehehongo unangika.
MRK,1,01812,{45}  Masara o nyawa gea ka de wohupu de waade-adeoka o nyawaika. Ho ai ade-ade gea wohikabarihoka hiadono o Yesusu ko idadiokaua wowohama o kapo-kapongika done o nyawa ko manga ngoe iwihideefotino.
MRK,1,01813,Ho kiani womahidodogumu ma hoa-hoanoka abe ko iwa o nyawa genangoka. Ma ngaro o Yesusu womatingakika hokogea ma ka ihikaika nagahi o nyawa o kia-kiaino dika yoboaino Unangino.
MRK,2,01814,2
MRK,2,01815,"{1}  Ho o wange muruono naga ipahaikaka de o Yesusu wolioli o Kapenaumu ma kapongika, de o nyawa yoihene abe o Yesusu woboaka ho naga ma tauoka."
MRK,2,01817,"{2}  De ma abari gea yoihenino ho naga manga ngoe yoboa yomatoomuino ma tauoka gea ho hiadono yodokemoka o tau ma goronaka de ko iwaka ma ngi, de hiadono yodeefotoka o tau ma ngorana ka hiadono ma poretoko. De o Yesusu wadotoko o nyawa manga ngoeika gea Ma Jou ai Demo-demoino."
MRK,2,01818,{3}  De naga womatengo wolugu-lugu abe iwiao o Yesusika ho naga ai dodiawo yaruata yomaketeligoraka la o Yesusika iwiao.
MRK,2,01819,"{4}  Iwiaoino masara ko idadiua iwihiadono o Yesusika angamoi o nyawa genangoka yowoeholi. Ho iwihidoa daku o tau ma poretiye. De ahao o tau ma katu agoraka o Yesusu ai lokuiye, de wolugu-lugu gea iwihidowora ka ma moi de ai nanao, ho iwihiguti daea o Yesusu ai himanguku."
MRK,2,01820,"{5}  Ho ka de o Yesusu wamake manga ngongaku gea de witemo wolugu-luguika wato, “Ahi ngofaka, ani howono Ma Jouika naa Ngohi takokiofioka.”"
MRK,2,01821,"{6}  De naga o tau ma goronaka gea yogogeruku yamuruono naga abe yotobadoto-dotoko o Musa ai Paretaino, de doka manga hiningaka o Yesusu iwihidemo ato, {7}  “Ei, una naa ai demo duru itorou!"
MRK,2,01822,"Abe una ka o nyawa dika ho ufa womahitouna, angamoi gea to Ma Jou dika ai karajaanga la o nyawa manga howono waofi. Ho nako una naa wotemo hokogea de una wingelo Ma Jouika.”"
MRK,2,01823,"{8}  Ma ka de hokogea yotemo ngaro manga hiningaka dika de o Yesusu duru wohiorikoka hokokia itagi manga hiningaka. Ho wotemo onangika wato, “Adodoa ho ka doka dika nia hiningaka de nitemo-temo hokogea? Marai niato to Ngohi ahi kuaha ko iwa?"
MRK,2,01824,"{9}  Masara Ngohi naa naga de ahi kuahaka ho hiadono ngaro totemo wolugu-luguika tato, ‘Ani howono taofioka,’ eko ngaro totemo tato ‘Nomomiki de ani nanao nagoraka de nomaloiki,’ ma ka idadi mata-mata."
MRK,2,01825,{10}  Ho naa tomahitaana abe Ngohi naa o Nyawa ma Ngofaka abe o Horogaka de tauku toboa masara o nyawaino tomaboa. Abe Ngohi naa de ahi kuahaka ma gou-goungu o duniaka la hiadono ka idadi taofi o nyawa manga howono Ma Jouika.
MRK,2,01826,"De gea itaana nako tihuloko la womomiki de una ka idadi womaloiki.” Ho gea o Yesusu wotemo onangika ibooto de ahao wolugu-luguikali wotemoli wato, {11}  “Ho naa ngonaika tonihuloko la ngona nomomikoka, de ani nanao nagoraka de ka idadi nolio ani tauika.”"
MRK,2,01827,"{12}  De una wolugu-lugu ka dau de womahiburahiye, de ai nanao wagoraka de wohupu manga himangoka de waika. De o nyawa manga ngoe genangoka duru yokokiheranga hiadono Ma Jou iwihigiriiri. De yomakoketemo ato, “Ko ma moiuahi ma datoro abe hokonaa ngone hamake!”"
MRK,2,01829,"{13}  De ma moioli o Yesusu woikoli o Galilea ma akere ma ngooto ma datekika, de naga o nyawa ko manga ngoe yokokiboaino Unangino. Ho yomatoomuino Unangoka de onangikali wadotoko."
MRK,2,01830,"{14}  De wadotoko ibooto de o Yesusu wogila-gila de wimake o nyawa womatengo ai romanga o Lewi, abe una to Alefeusu ai ngofaka, de to una ai karajaanga wotobagaho-gahoko o pajaka ma tiwi."
MRK,2,01831,"Ho gea o Yesusu wimake wogogeruku o pajaka yogaho-gahoko ma tauoka. De o Yesusu wiahoko unangika wato, “Naino la ka ihikaika nohiniiki Ngohi.” Ka de hokogea wotemo de o Lewi womaoko de winiiki o Yesusika."
MRK,2,01832,"{15}  De ahao o Yesusu de iwinii-niiki naga o Lewi ai tauoka yomakutuono yolomo ai tau ma goronaka gea. De naga utu manga ngoe iwiniiki o Yesusu abe manga datoro itotorou. Ho ma oraha gea naga abe o pajaka yogaho-gahoko de nagali utu abe yodiaioka itorou Ma Jouika, ona mata-mata gea yolomo hoimoi genangoka o Lewi ai tauoka."
MRK,2,01833,"{16}  De nagali genangoka o Farisi manga doomuino ma nyawa de ona abe yotobadoto-dotoko o Musa ai Paretaino ho ka de ona gea iwimake o Yesusu wolomo de ona o pajaka yogaho-gahoko de abe yodiaioka itorou,"
MRK,2,01834,"de yaleha o Yesusu iwinii-niikika ato, “Adodoa ho nia baluhu gea yomakutuono yolomo de ona abe o pajaka yogaho-gahoko de o nyawa utuoli abe onangoo yodiaioka itorou Ma Jouika?”"
MRK,2,01835,"{17}  Ho manga demo gea woihene de o Yesusu Una ma hirete wapaluhu onangika wato, “Nako o nyawa yomalega de yafikiri ato ko yopopanyakeua, ona gea ko yomahibauua ona yohou-hourika. Masara o nyawa abe yomahioriki naga de manga panyakeoka ona gea yosanangi yoperelu o duduhunu yohou-hourino."
MRK,2,01836,"Ho Ngohi naa toboa ko ma titiua tahoko ona gea abe yomaetongo manga wowango ato yototiaioka. Masara ona abe yomahioriki nagahi de manga howonokahi Ma Jouika, ona gea tahoko la yoporetika manga howono gea.”"
MRK,2,01838,"{18}  De ma moiuku ona abe iwinii-niiki o Yohanese Wotobaohi-ohiki ona gea naga yopuaha, de onangoo yanii-niiki o Farisi ma nyawa yopuaha."
MRK,2,01839,"De ahao naga o nyawa yoboa o Yesusino de iwileha Unangika ato, “Ona gea abe o Yohanese iwinii-niiki ona yopuaha, de nagali ona yanii-niiki o Farisi ma nyawa ma onangoo yopuaha. Ho adodoa ho to Ngona ani nyawa de ko yopuahaua?”"
MRK,2,01840,"{19}  De o Yesusu ma oraha wapaluhu onangika de womahiketero abe ma titi Una ma hirete de ona iwinii-niiki. Ho gea wapaluhu ona yoleha-lehaika wato, “Hokokia to ngone nanga biaha?"
MRK,2,01841,"Abe nako o gogilaka ma rame-rameoka de una woila-ilaka nagahi, sarakia, ma oraha gea mode ai dutu-dutu de ai dodiawo ka idadi ona gea yopuaha? Koua. Nako una gea abe woila-ilaka nagahi, ko idadiua yopuaha."
MRK,2,01842,"{20}  Masara ahao naga ma oraha abe ai dodiawoino iwiaoka woila-ilaka gea, de gea ma oraha ahao yopuaha ai dodiawo angamoi manga hininga ihuha ho ko yolomuahi o inomo. De gea ma titi hiadono Ngohi tato ma oraha ko adonuahi abe ona ihinii-niiki kiani yopuaha de manga hininga ma huha.”"
MRK,2,01844,"{21}  De ahao ma moioli wohiketero o Yesusu la wahitararono ma titi o kia hiadono ona iwinii-niiki ko yopuahauahi. Abe Una wotemo wato, “Nako naga nanga baju ma dekanino biaha hapake-pake de ikakihoka ho hato hatapa, nako ma dadapa gea ka ma hungiohi, gea ko idadiua de hohiduguriti."
MRK,2,01845,"Nako gea ahao ma dadapa ma hungi ikororomo de atauru ma dabino ho ma baju gea ma moioli ikakihi, masara ma kakihi ma hungi gea utuohi ilamoko.”"
MRK,2,01846,"{22}  De ma moioli o Yesusu wohiketero abe ma titi ka moi de hoka kangano, wato, “Nako naga o angguru ma teongo ka ma hungiohi, ko idadiua hoguhe o popojeuku nako ma popoje ma dekanoka, done ahao ma teongo ihaga de ma popoje ipotoka, de gea ahao ma teongo ikopoaka de ma popojeoo irusakoka."
MRK,2,01847,"Ho nako ma teongo ma hungi, kiani hoguhe o popoje ma hungiuku.” Hokogea o Yesusu ai hiketero abe genangino de wahitararono ma titi o kia naga hiadono to Una ai dodiawo ko yopuahauahi ma oraha gea."
MRK,2,01849,"{23}  De o Hiaini ma wange moioka de o Yesusu de iwinii-niiki yotagi-tagi de o nyawa manga pine ma redika yoboa, de iwinii-niiki ona homoi-homoi yomakokigutuku ma pine ma gosela."
MRK,2,01850,"{24}  De o Farisi ma nyawa iwitaere o Yesusika ato, “Abeika ona gea! Adodoa ho o Hiaini ma wangeoka de atilakuru to ngone nanga pareta? Angamoi o Hiaini ma wangeoka de ko idadiua hokarajaanga!”"
MRK,2,01851,"{25-26}  De o Yesusu wapaluhu onangika wato, “Mode ngini ko nibasauahi o Dautu ai ade-ade Ma Jou ai Bukuoka? Abe ma dihira ma oraha o Dautu gea de naga womatengo o Abiatara abe wodadi to ona manga hidemo wokokurutiye Ma Jouiye."
MRK,2,01852,Ho ma oraha gea de o Dautu duru iwihafini de ai dodiawo onangoo yahafini ho Ma Jou ai Tau ma goronaika wowohamika o Dautu de wolomo o roti abe Ma Jouika iwidingakoka.
MRK,2,01853,"Abe tanu ona manga hidemo ma nyawa dika ka idadi yaolomo ma roti gea, o nyawa utu duru ko idadiua yaolomo. Masara o Dautu una waolomo de wahikodokuoo ai dodiawoika la onangoo yaolomo."
MRK,2,01854,"De gea o Dautu ko wahowonua Ma Jou ai himangoka, ngaro ma roti gea iwidingakoka Ma Jouika. Mode ngini gea ko nibasauahi ma ade-ade gea? Ho nako o Dautu wodiai hokogea de ko wahowonua, hongoli Ngohi naa ahi datorino de ko tahowonua Ma Jouika!”"
MRK,2,01855,"{27}  De ahao o Yesusu wodogo wahitararono wato, “Ma dodihiraino de Ma Jou wohikatingaka o wange moi la o minggu moi ma moi naga o Hiaini ma wange. De hokogea wodiai la o nyawa yamake ma owa genangino. Masara ko mangaleua ma titi watulaada o nyawa la onangino de yahiutumu o Hiaini ma wangeika."
MRK,2,01856,"{28}  De naa moioli ma titi tinihingahu, abe Ngohi naa o Nyawa ma Ngofaka abe o Horogaka de tauku toboa, ho Ngohioo o Hiaini ma wange ma hibaluhu. Ho Ngohi dika naga de ahi kuahaka la tomaputuhu ma hiaturu o kia itiai haniiki o Hiaini ma wangeoka.”"
MRK,3,01857,3
MRK,3,01858,{1-2}  De ma moiuku abe o Hiaini ma wangeoka de o Yesusu wowohamoli o dodotoko ma tauika de naga womatengo genangoka ai giama ma hononga iheluku.
MRK,3,01860,"De nagali o nyawa utu genangoka o Yesusu iwigoana de yolingiri ma titi la ato nako wodiai ko itiaiua ka idadi iwihohowono. Ho yamuruono naga duru iwilega-lega o Yesusika done ai giama ihelu-heluku wihitogumu, ato nako wihitogumu o Hiaini ma wangeoka gea wahowonoka."
MRK,3,01861,"{3}  De o Yesusu wihuloko ai giama ihelu-helukika gea wato, “Nomaokoino mia hidogoronaka naa.”"
MRK,3,01862,"{4}  De o Yesusu wotemo o nyawa utuika genangoka wato, “Nako nanga pareta haniiki, o kia ka idadi hodiai o Hiaini ma wangeoka? Ka idadi hodiai irorahai ekola koaho hodiai itotorou? De o nyawa ka idadi haduhunu manga wowangoka ekola hatoma? O kiahi imakiniiki de nanga pareta?” Masara ona yomarii-riidoka dika."
MRK,3,01863,"{5}  De o Yesusu womalega arihononga de wongamo angamoi ai dohata o howonika. De ai hininga duru ihuha ma titi manga pea kohadogowini ho hiadono wakokidamaanoka. De witemo ai giama ihelu-helukika wato, “Nagorakiye ani giama.” De wagorakiye ai giama de idadi imakadaene abe hoka ai giama ma honongali ho itogumoka."
MRK,3,01864,"{6}  De o Farisi ma nyawa genangoka ka de gea idadi de yohupuoka de yoiki o Herodese ai dodoomuika, de ahao ma doomu hinooto gea ona yomahikagaro la ato o Yesusu iwitoma."
MRK,3,01866,{7-8}  De o Yesusu de iwinii-niiki ona yosobo yanoaika ma ngi gea de yoikoli o akere ma ngootikali. De naga o Galilea ma nyawa duru ko manga ngoe yoboaino de iwiniiki Unangika hiadono yomakutuono yomakiniiki. De naga o nyawa utuoli ko manga ngoe yoboaino o Yesusino.
MRK,3,01867,Abe o Yorodani ma akere doka ma honongaino yoboa Unangino de o Yudea ma tonakino yoboa de nagali o Yerusaleeme ma kotaino yoboaino.
MRK,3,01868,"De nagaoo abe o Idumea ma tonakino yoboaino de hiadono ona yogogere o Tirusu de o Sidono ma kota ma datekoka, onangoo mata-mata yokokiboaino. Ona gea mata-mata yokokiboaino o Yesusino angamoi yoihenoka o Yesusu ai ade-ade ma ngoe abe o heheranga wodiaioka."
MRK,3,01869,"{9}  Masara angamoi ona duru ko manga ngoe ho yomahidutukino o Yesusino, ho gea hiadono wahuloko iwinii-niikika wato, “O ngotiri nihihidiai la kalioli ihihideefotino.”"
MRK,3,01870,{10}  De igoungu ona ko manga ngoe abe de manga popanyakeoka yomahiefoto o Yesusika la ato iwiso Unangika angamoi ihiorikoka naga o nyawa ko manga ngoe wahitogumokau manga popanyakeino.
MRK,3,01871,"{11}  De nako yakokitokata iwimake o Yesusika de yomamotu-motumuku ai himangoka de yomapoaka ato, “Ngona naa Ma Jou o Ngofaka.”"
MRK,3,01872,"{12}  Masara o Yesusu duru wataere onangika wato, “Ko idadiua ngini niade-ade o nyawaika ma titi Ngohi.”"
MRK,3,01874,"{13}  De ma oraha gea o Yesusu wodoa daku o lokuiye. De gea wodoaiye de ko womatengoua, angamoi Una wahokino manga ngoe abe womaputuhoka wato ona gea iwiniiki dakuiye. Ho ona yomahiadoniyeoka de genangoka yomatoomuino o doomu moi."
MRK,3,01875,"{14}  De ahao iwinii-niikino gea wairiki yangimoi de yahinooto la ona gea ka ihikaika iwidodiawo de iwiniiki Unangika. De ona gea abe wahidingoto o nyawaika la yotobadotoko Ma Jou ai Demo-demoino, ho iwihiromanga onangika wato ai hidingoto ma nyawa."
MRK,3,01876,{15}  De wahidoaka onangika o kuaha la ka idadi onangoo o tokata ma dorou ihititoko.
MRK,3,01877,{16}  De hokonaa ona yangimoi de yahinooto gea manga romanga. Abe naga o Simono abe una gea o Yesusu wihiromangoli o Peturusu.
MRK,3,01878,"{17}  De naga o Yakobusu de ai dodoto o Yohanese, yahinooto gea to Sebedeusu ai ngofa-ngofaka, onangoli wahiromangoli o Boanegese. Abe ma romanga gea ma titi o Kuruuhu ma ngofaka."
MRK,3,01879,"{18}  De utuoli naga to ona manga romanga o Andareasa, o Filipusu, o Batolomeusu, o Matiusu, o Tomasa, de o Yakobusu to Alefeusu ai ngofaka, o Tadeusu, de o Simono abe una gea o Seloto ma dodoomuino ma nyawa."
MRK,3,01880,"{19}  De womatengoli o Yudasa Isikarioto, una gea abe ahao wihidoaka o Yesusu o nyawaika abe iwihidee la iwitoma. Hokogea ona yangimoi de yahinooto manga roma-romanga abe o Yesusu wairiki la yodadi ai hidingoto ma nyawa."
MRK,3,01882,{20}  Ho o lokuoka de auku youtiuku de yolio yowohamika ma tau ma goronaika. Masara imaketero hoka ma dihirali naga o nyawa ko manga ngoe iwiniiki de genangoka yomatoomuino o tau ma goronaka. Ho o Yesusu de iwinii-niiki ato yolomo ma ko idadiua angamoi o nyawa yowoeholi.
MRK,3,01883,"{21}  De ma oraha gea o ngi moiokali naga o nyawa utu iwihiade-ade ma titi o Yesusu abe ona ato, “Una gea iwitogohanga!” Ho ka de o Yesusu ngoi meme de ai gogianongoru yoihene manga hiade-ade gea de yosobo yoboaino la ato iwile o Yesusu."
MRK,3,01884,"{22}  De o tau ma goronaka gea abe o Yesusu naga genangoka de naga ona yotobadoto-dotoko o Musa ai Paretaino yoboa o Yerusaleemino de onangoo iwihiade-ade o Yesusu ato, “Una gea iwibare-barenoka o tokata ma hidimono."
MRK,3,01885,"Ho gea ma titi hiadono Una wakunu wohititoko o tokata ma dorou, angamoi o tokata ma hidimono iwihidoaka to ena ma kuaha Unangika! Abe ma hidimono gea ihiromanga o Beelsebulu.”"
MRK,3,01886,"{23}  Ho o Yesusu wahokino ona abe yotobadoto-dotoko o Musa ai Paretaino de waleha onangika wato, “Ho mode o Ibilihi yahititoko to ena ma hirete ma dodiawo o nyawaino?"
MRK,3,01887,"{24}  Hokonaa moi tohiketero. Abe nako o koano womatengo de to una ai kokawaaha yomahikokoona yomaketeparangi, gea ahao yomahikabarihika dika."
MRK,3,01888,"{25}  De moioli ka idadi tohiketero. Nako o tau moi de yomaketeliliara de ka ihikaika yomakokalawana, gea onangoo yahikapusakoka."
MRK,3,01889,"{26}  Ho gea imaketero hoka o Ibilihi de ma kokawaaha, nako imahikokoenangoo imakokalawana hiadono ma kuaha imakeregu, gea mata-mata iborikalaka de ma kuaha duru ko iwaka.”"
MRK,3,01890,"{27}  “Masara naa moioli tohiketero de naa ena tanu tomahiketero Ngohi, tato, ‘Nako o tau ma dutu womatengo ko ai buturungu, o nyawa moioo de ko yamoroinua ai tau ma goronaika yowohamika de ai kiahonanga iwiora."
MRK,3,01891,"Ma nako ma tau ma dutu iwipaki-pakitokahi, gea ahao ai kiahonanga ka idadi iwiora. De imaketero hokogea abe Ngohi naa tapaki-pakitoka o Ibilihi ma haeke, abe ma titi nako Ngohi de ena ma ka Ngohiohi ahi kuaha duru ikurutiye.’” Hokogea o Yesusu ai hiketero."
MRK,3,01892,"{28}  De ahao wahingahu onangika wato, “Naa moi duru tagou-goungu tinihingahu, abe o nyawa manga howono mata-mata, ngaro de manga demo iwingelo Ma Jou o Babaika, ma manga howono mata-mata Ma Jou ka idadi wakokiofi."
MRK,3,01893,"{29}  Masara onagona dika iwingelo Ma Jou o Womahika, de gea ahao Ma Jou ko waofiua to ona manga howono gea, abe manga howono ko ihihangua ka hiado-adonika.”"
MRK,3,01894,"{30}  Ho gea mata-mata o Yesusu wahitiari onangika angamoi naga o nyawa iwihiade-ade ato, “Una gea iwikitokata angamoi naga o womaha ma dorou Unangoka.”"
MRK,3,01896,{31}  Ho ipaha de ahao o Yesusu ngoi meme de ai doo-dodoto yoboaino. Ona doka o tau ma poretoka dika de iwibehehongo la ato Una wohupuohi de watutumohi ngoi meme de ai doo-dodoto gea.
MRK,3,01897,"{32}  Ho naa o tau ma goronaka naga manga ngoe yogogere iwihigilolitino, de ona ato, “Abeika, naga ngoni meme de ani doo-dodoto yoboaka doka ma poretoka de ona inibehehongo.”"
MRK,3,01898,"{33}  Masara o Yesusu wopaluhu wato, “Abeika naa moi ngini nimafikirohi. Ngohi meme o ngo kia? De ahi doo-dodoto onagona honanga?”"
MRK,3,01899,"{34}  Wotemo hokogea de ahao womalega arihonongaika, onangika abe naga yogogere iwihigilolitino, de wato, “Ngini naa tinihiromanga abe to Ngohi ngohi meme de ngini naa to Ngohi ahi doo-dodoto."
MRK,3,01900,"{35}  Angamoi o nauru onaguna dika abe ka ihikaika waniiki Ma Jou ai mau, una gea to Ngohi ahi dodoto. De o ngo kia dika abe Ma Jou ai mau ka ihikaika maniiki, muna gea to Ngohi ngohi firanga de to Ngohi ngohi meme.” Hokogea o Yesusu ai hitararono ma demo onangika."
MRK,4,01901,4
MRK,4,01902,"{1}  De ipahaino de o Yesusu ma moioli o nyawa wadotoko o Galilea ma akere ma ngooto ma datekoka. De duru ka yowoeokaholi yomatoomuino ho o Yesusu womaturuuru o ngotiroko de wogogeruku o ngotiroka gea la wadotoko onangika. De abe o nyawa yowoe-woe yomafafoino genangoka, ona ka o dudungoka dika de iwihigihene Unangika."
MRK,4,01904,"{2}  De naga ma titi ma ngoe o Yesusu wadotoko o nyawaika abe wapake de o hiketero ma ade-ade. Ho o wange gea wadotoko hokonaa, wato, {3}  “Abeika nitotoihene, naga womatengo woiki o redika la wohibarihi o bibiti."
MRK,4,01905,"{4}  De o bibiti ma gogiriaka wohibarihi de utu ipuraraha ka ma ngekomuku, de o totaleo iboaino de aolomoka."
MRK,4,01906,"{5}  De utu ipuraraha o tonakuku abe naga de ma hohakaruoka, ho ma tonaka gea ko ipirinukua. Ho angamoi ma tonaka ko ipirinukua hiadono ma bibiti gea itaiti iwango."
MRK,4,01907,{6}  Masara ka de yodihiwara de o bibiti gea amaai ho ikokimoraaka angamoi ko imahingutukua.
MRK,4,01908,{7}  De utu gea ipuraraha o hihikauku de imahidawango ka ma moi de ma hihika. Ho o hihika gea adehoroka enangika hiadono ko ihofokua.
MRK,4,01909,"{8}  De o bibiti utu ipuraraha o tonaka ma hohailoauku de iwango de hiadono ihofoko. Ho utu naga ihofokoka ho hiadono ma hofoko moruange, gea ma titi ma hofoko ka yaowa. De utu ihofoko ho hiadono ma hofoko moributaanga, ma titi ma hofoko kohangoe. De utuoli ihofoko ho hiadono ma hofoko o ratuhu moi ho gea ma titi duru kohatohofokoholi.”"
MRK,4,01910,"{9}  Ho gea o Yesusu wohiketero ma ade-adeoka ibooto de ahao wotemo onangika wato, “Onagona dika de manga ngaukoka kiani ihigihene.”"
MRK,4,01911,{10}  De o nyawaika gea wadotoko ipaha de ahao yowoe-woe yosobo de ma hou ka onangokahi abe iwinii-niiki yangimoi de yahinooto de utuoli abe iwitobaniiki. Ho gea ka onangokahi dika naga Unangoka de iwileha o Yesusika ma titi ma hiketero ma ade-ade abe wadotokoka.
MRK,4,01912,"{11}  De o Yesusu wapaluhu onangika wato, “Ma dihiraino o nyawa ko ihiorikuahi Ma Jou ai dogogono abe ma titi hokokia Una wahikoano ai nyawaika. Masara ma oraha naa de Una winihimatokoka nginika ai dogogono gea la wato ngini naa ka idadi nihioriki."
MRK,4,01913,"Masara ona abe nagahi ma poretoka abe ma titi ko yoboauahi Ma Jouino ho ko yodadiuahi to Una ai nyawa, ona gea Ma Jou wato borotaua de ona ihioriki abe ma titi hokokia ai nyawaika wahikoano. De gea ena ma titi hiadono Ngohi tadotoko de o hiketero ma ade-ade dika tatobapake."
MRK,4,01914,"{12}  De hokogea tadotoko de o hiketero ma ade-ade la idadi imakadaene hoka ma dihiraino Ma Jou wotemoka wato, ‘Ona gea ngaro ihigali-gali yolega ahi datorino masara ko ihiorikua ma titi genangino, de ngaro ona ihigali-gali ihigihene ahi demoino masara ko ihiorikua ma titi, angamoi nako ihioriki done yotoba de manga howono Ma Jou waofi.’”"
MRK,4,01915,"{13}  De o Yesusu wotemoli onangika wato, “Sarakia ahi hiketero kangano abe wohibarihi o bibiti, gea ko nihiorikua ma titi? Nako gea done sarakia o hiketero ma ade-ade utu de ahao nihioriki ma titi?” Hokogea o Yesusu wataere onangika de ahao ai hiketero ma ade-ade wahitararono onangika hokonaa la duru ihioriki ma titi."
MRK,4,01916,"{14}  Abe Una wato, “O bibiti gea wohibarihika gea Ma Jou ai Demo-demo."
MRK,4,01917,{15}  Ho o bibiti gea ipuraraha ma ngekomuku gea ihihanga imaketero hoka ona gea yoihenino Ma Jou ai Demo-demo ma ko itedekanuahi de o Ibilihi ma haeke iboaino onangika de idiai la yawohanga Ma Jou ai Demo-demo abe yoihenoka.
MRK,4,01918,"{16}  De utu abe yoihene Ma Jou ai Demo-demo, ona yomaketero hoka o bibiti gea ipuraraha o hakaruku. Ho gea imaketero hoka ona abe yoihene Ma Jou ai Demo-demoino de yodafongo ka de manga garagoka."
MRK,4,01919,"{17}  Masara angamoi manga hiningaka ko imahingutukua ho nako o huha yamake eko naga yahikangela de ma titi Ma Jou ai Demo-demo ona yaniiki, gea itaitino de hiadono ko yaniikokaua enangika."
MRK,4,01920,{18}  De naga utuohi yoihene Ma Jou ai Demo-demo imaketero hoka o bibiti ipuraraha o hihikauku.
MRK,4,01921,"{19}  Abe ngaro yoihenoka masara manga hiningaka la o duniaka yowango yososanangi dika. Ho gea yahibudi de o kiahonanga ato iti yokaya, de naga manga horoodo utu hiadono Ma Jou ai Demo-demo adehoroka de manga horoodo. Ho to ona manga wowango imaketero hoka o datomo abe ko ihofokua."
MRK,4,01922,"{20}  Masara utu yoihene hoka o bibiti gea ipuraraha o tonaka ma rorahaiuku, ona gea yodafongo Ma Jou ai Demo-demo agou-goungu. Ho to ona manga wowango imaketero hoka yadatomoka o tonaka ma rorahaiuku ho de ma hasiloka."
MRK,4,01923,"Ho ona utu manga hasili ka yaowa, de naga utu manga hasili iwoe, de ona utuoli duru ifoloiholi manga hasili hoka o datomo kohatohofoko.”"
MRK,4,01925,"{21}  De ahao o Yesusu wahitararonohi onangika wato, “Mode o nyawa yaleino o posi de ihidatamunuku de o kiarono eko dau o koi ma timiuku yakelengauku? Koua, masara gea kiani yakelenga daku to ena ma ngioka la duru itararono arihonongaika."
MRK,4,01926,"{22}  Abe ma oraha naa bote nagahi abe Ma Jou ko wohimatokuahi nginika, masara ika-ika de ahao wohimatoko ena gea. Abe o kia dika atamunohi de ifufutuohi nia hiningaka, ahao naga ma oraha Una wafelenga la ka idadi niataoko ma titi gea."
MRK,4,01927,"{23}  Ho nginioka onagona dika abe de nia ngaukoka, kiani nitoihene la ma titi niataoko itiai.”"
MRK,4,01928,"{24}  De ahao wato, “Abe ma demo niihene, gea kiani nitotoihene de nimafikiri! Ho nako nitotoihene, gea ahao nia tobahioriki ka idogo. Nia tobahioriki idogo de ahao ma titi utuohi ka idadi niataoko itiai."
MRK,4,01929,"{25}  Ho onagona dika abe ma hohutulu yotoihene de ma titi yataoko itiai ahao ka idogo-dogo manga tobahioriki. Masara onagona dika ko yotoihenua ho manga tobahioriki hatoli ko iwa, ona gea ngaro manga tobahioriki ma hohutulu dika ma ahao enangoo ka yawohanga gea.”"
MRK,4,01931,"{26}  De ahao ma moioli wohiketero o Yesusu, masara nena de ahao wohiketero abe ma titi Ma Jou wonahikoano. Ho wotemo onangika wato, “Abe Ma Jou wahikoano o nyawa ka idadi tohiketero hokonaa. Naga womatengo ai bibiti wohikabarihuku o tonakuku."
MRK,4,01932,"{27}  Wohikabarihi ibooto de o futu-futuiye womaidu de o wange-wangeiye womomiki, de ipaha ahao ai bibiti ikokipotokaiyeoka, de ipaha de ikokurutiyeoka. Masara una duru ko wohiorikua hokokia abe iwangoiye."
MRK,4,01933,"{28}  Abe tanu ma tonaka ma hirete ihiwangoiye ma datomo la hiadono ikokihofoko. Ho ikokiwangoiyeoka, ipaha de ahao ikokilamokiye, de ipaha ahao ikokihofoko. Ikokihofoko ipaha de ahao ikokilomukoka."
MRK,4,01934,"{29}  Masara ka de ikokilomukoka de una gea de ai dodiawo ma hofoko yakokiutuku, angamoi ma oraha adonoka o gugutuku ma oraha. Ho o redi ma dutu gea ai karajaanga naga masara ko wohiorikua hokokia ai datomo iwangoiye de tanu ko unangua abe wohiwangoiye."
MRK,4,01935,"De gea Ngohi tato imaketero de ma titi abe Ma Jou wahikoano o nyawa, angamoi enangoo ka ihikaika iwangoiye de ihofoko masara o nyawa ikuranga ihioriki to ena ma dodagi.” Marai hokogea o Yesusu ai hiketero."
MRK,4,01936,"{30}  De ahao o Yesusu wotemoli onangika wato, “Ka o kiali hohiketero abe Ma Jou wahikoano o nyawa? Eko o kiali duru itaana?"
MRK,4,01937,"{31}  Marai hokonaa ma hiketero. Naga ma mui moi, o gauku ma mui, abe ihiromanga o sawi, de ngini nihiorikoka nako o gauku ma mui mata-mataika, ka enangohi duru ieteke. Ho o sawi ma mui gea yodatomo."
MRK,4,01938,"{32}  Ipaha de iwangoiye, de abeika hokokia ma gurutiye, ngaro ma dihira ma mui duru ieteke. De nako o gauku mata-mataika o duniaka, ka enangohi ikurutiye. De to ena ma jaga utu ilago-agomo ho hiadono o totaleo iboaino de ma igutu imadiai ma jagaka gea angamoi ma fofongo duru irahai."
MRK,4,01939,"De hokogenangoo abe ma oraha naa Ma Jou wahikoano o nyawa abe hatoli yohutulu dika, masara ika-ika de duru yodogo-dogo abe Una ka idadi wahikoano ai nyawa ko manga ngoeika.” Hokogea o Yesusu ai hiketero."
MRK,4,01940,"{33}  Hokogea o Yesusu wadotoko o nyawaika, abe duru kohangoe o hiketero wapake. De gea o nyawa wadotoko hiadono o nyawa manga hininga duru aomangoka de ai demo. Ho nako nagahi to ona manga hiakunu la yoihene, gea o Yesusu ka wadotokohi onangika."
MRK,4,01941,"{34}  De ai dodotoko ko moiua de ko wohiketeroua. Duru o hiketero dika wapake. Masara nako Una de iwitobanii-niiki dika naga, gea ahao wahitararono onangika abe o hiketero ma titi mata-mata."
MRK,4,01943,"{35}  De o wange gea duru o bobimaowaka de o Yesusu watemo iwinii-niikika wato, “Niaino la ngone homahihora doka o ngooto ma honongaika.”"
MRK,4,01944,{36}  Ho ona yowoe-woe abe wadotokoka ona gea yanoaka de yofarenoka ma ngotiri de de o Yesusu de yosobo. De naga o ngotiri utu muruono naga abe o nyawa yofarenoko ho onangoo yosobo yomakiniiki de o Yesusu.
MRK,4,01945,{37}  De manga dodagi ma goronaka de yadarato ho italoko kohabuturungu. De manga ngotiri ihiboha-boha angamoi ma lulu kohaago-agomo ho hiadono yobarene manga ngotiruku de ngade-ngade iwooro.
MRK,4,01946,"{38}  Masara o Yesusu iwikiookoka, o ngotiri ma duruoka womapanginiye. De iwinii-niiki iwitumomiki de yotemo ato, “Guru, ngone naa hobinaaha de ko nomalegaikaua?”"
MRK,4,01947,"{39}  Ho o Yesusu ka womomiki de wataere o hidalokika de wotemo ma ngootika gea abe wato, “Nomatogumoka de noriidoka!” De o hidaloko imatogumoka de ma ngooto gea duru iriidoka."
MRK,4,01948,"{40}  De ahao watemo iwinii-niikika wato, “Ho ngini naa, adodoa ho naga nia hawana? Ho mode ngini ko iwahi nia ngongaku Ngohino?”"
MRK,4,01949,"{41}  De iwinii-niiki gea duru yokokihawanoka de yomakoketemo ato, “Adoo! Una naa ka onaguna? Abeika Una ai buturungu! Ei! Ai kuaha gea o kiaino hiadono o rato de o akere ma ngooto iwihingounu hokogea?”"
MRK,5,01950,5
MRK,5,01951,{1}  Ho ipahaino de o Yesusu de ona iwinii-niiki yomahiadonoka o akere ma ngooto ma honongaika abe o Gerasa ma nyawa yogogere genangoka de youti genangiha.
MRK,5,01953,{2-5}  De genangoka naga womatengo iwikokitokata wogogere o arukoka abe o nyawa manga honenge ihingoha-ngohama genangika. De ko moiua ka idadi iwipakiti unangika la iwitumungu. Angamoi duru ma ngoeokau ai lou de ai giamoo ka ma moi ihidapakiti de o rante.
MRK,5,01954,"Masara ka watoa-toaka ma rante, ngaro ai louoka eko ai giamoka, ma ka watoa-toakuku, ko moiua de iwingakunu iwitumungu. De o wange-wange de o futu-futuiye womapoa-poaka o loku-lokuoka de o lungu-lungunoka abe naga ma arukoka gea. De ai badanga womahikokuraihi de o hakaru."
MRK,5,01955,"{6}  Ho o Yesusu ka de woutiha de una iwikitokata gea wimake o Yesusika. De hatoli ai gurutikahi ho womapopaata la wibuhuku, de wiadono de watilabukuku hiadono womamotumuku o Yesusu ai himangoka."
MRK,5,01956,"{7-8}  De o Yesusu wohira wotemo, wato, “Ngona o tokata ma dorou abe nomanoa unangoka naa, nohupuoka!” Gea de iwikokitokata duru kohaamokiye womapoaka o Yesusika wato, “Yesusu to Ma Jou Wokokurutiye ai Ngofaka, Ngona naa ka nohidodoa ngohino?"
MRK,5,01957,Ho ngohi togahoko la ufa nohihikangela de gea kiani nohihibehehongo ngohino abe nomahikoboto moi de napake Ma Jou ai romanga!”
MRK,5,01958,"{9}  De ahao o Yesusu woleha enangika, wato, “Ani romanga onaguna?” De ma tokata ipaluhu o Yesusika ato, “Ngomi naa mia romanga o Legiono, angamoi ngomi naa duru ko mia ngoe.”"
MRK,5,01959,"{10}  De o tokata gea duru imagaho-gahoko o Yesusika ato, “Ufa nomihitingaka o Gerasa ma tonakino naa, angamoi ko mioigoua mihupu ma homoaika.”"
MRK,5,01960,{11}  De naga genangoka o ode duru idoduduono kohangoe abe mata-mata ngade-ngade o dutu o sana hinooto ma ngoe. De ma ode gea o loku ma bakaino naga itimiono genangoka.
MRK,5,01961,"{12}  De o toka-tokata gea igahokoli o Yesusika ato, “Nomihidingoto o odeika gea la ngomi mimahipooteke genangikali”"
MRK,5,01962,"{13}  Ho o Yesusu wato, “Nako gea nihupuoka!” Ho ikokihupuoka o nyawaino gea de ikokiloiki de yokokibarene o odeikali. Masara ka de o toka-tokata gea yokokibarenoka o odeikali de o ode gea imapopaata o bakoruku de imakokingumo o akere ma ngootuku hiadono akokilutuoka."
MRK,5,01963,"{14}  De ona abe o ode ma gogoana, ona gea yokokiloaroka la gea idadioka ka idadi yoade-ade manga kapongoka de ma nyawa mata-mataika abe hatoli yotigi-tigino ma tonakoka gea. Ho naga manga ngoe abe ka de yoihene manga ade-ade gea de yoiki ma ngiika la ato onangoo yamake gea abe idadioka."
MRK,5,01964,{15}  Ho yoboaino o Yesusino de genangoka iwimake una abe ma dihiraino duru iwikitokata. Masara ma oraha naa de una gea ai hininga itiaioka ho hiadono wogogeruku womariidoka genangoka de womabajuoka. De ona iwimake gea de duru yoheranga ho hiadono yohawana.
MRK,5,01965,"{16}  Ho ona abe kangano amake gea abe idadioka iwikokitokatika de ma odeika, ona gea duru yoade-ade onangika abe ahao yokokiboaino."
MRK,5,01966,"{17}  De ahao o nyawa genangoka yomulaenge duru yogaho-gahoko o Yesusika ato, “Migahoko la mia tonakoka naa ngona nohupuoka!”"
MRK,5,01967,"{18}  De manga demo wohimoteke o Yesusu ho wato wosobo. Masara ka de wofarene ma ngotiroko de una abe ma dihira iwikokitokata duru womagahoko o Yesusika wato, “Ngohi ka idadi toniniiki?”"
MRK,5,01968,{19}  Masara o Yesusu wihibehehongo unangika wato “Ngona nomagoo-gogere dika ani tonakoka naa. Ngohi ahi mau la nolio dika ani tauika de nahingahu-ngahu ani gogianongoruika abe hokokia nanga Baluhu idodutu wonidora ngonaika de abe hokokia woniduhunoka. Gea nahingahu-ngahu onangika.”
MRK,5,01969,{20}  Ho ka de o Yesusu wotemoka hokogea de una woikoka de womulaengoka wahingahu-ngahu onangika abe yogogere ai tonakoka. De ma tonaka gea ihiromanga o Kapongo Ngimoioka. Ho ona abe yogogere o Kapongo Ngimoioka gea yokokiihene mata-mata abe o Yesusu widuhunoka de duru yokokiheranga ma titi ai ade-ade gea.
MRK,5,01971,{21}  De ipaha de o Yesusu womahihorali doka o akere ma ngooto ma honongaika. Womahihoraika de woutiuku doka o akere ma ngooto ma ngigoroka de genangoka naga o nyawa ko manga ngoe yoboa de iwihigororomino.
MRK,5,01972,{22}  De genangoka naga womatengo o Yahudi ma nyawa manga dodotoko ma tau ma hibaluhu abe to una ai romanga o Yairusu. De o Yairusu gea woboa o Yesusino de ka de womahiadono de womamotumuku o Yesusu ai louoka.
MRK,5,01973,"{23}  De womamotumuku de duru womagahoko Unangika wato, “Marai to ngohi ngohi ora, ka moetekohi ma muna ngade-ngade de mohonenge. Ho ngohi togahoko Ngona nohiniiki ahi tauino de nomiso de ani giama la motogumu ami kangelaino la ka idadi muna mowangohi.”"
MRK,5,01974,"{24}  Ho o Yairusu wotemo hokogea de o Yesusu ka winiiki unangika. Winiiki unangika masara o nyawa ko manga ngoe iwiniiki o Yesusu, de ona duru yomahiefotika Unangika."
MRK,5,01975,"{25-26}  De ahao manga dodagi ma goronaka de naga momatengo o ngofeka de duru mokangela ma titi ami mede. Muna gea ami taongo ngimoi de hinootoino mokangela, de muna gea ma ngoe momahibau ona yohou-hourika hiadono ami tiwi ko iwaka. De ngaro hokogea ma ngoe momahibau, masara ona gea ko akunua imiduhunu de tanu ami kangela gea ka idogo."
MRK,5,01976,"{27}  De muna gea migihene ma titi o Yesusu abe wahitogumu manga ngoe manga popanyakeino. Ho muna moboa o nyawa manga ngoeino de o Yesusu ai bajuiha maso, {28}  angamoi momatemo mato, “Ngaro ka ai baju dika taso, ma ka idadi totogumu ahi kangelaino.”"
MRK,5,01977,"{29}  Ho ka de ai baju maso de motogumoka ami kangelaino gea, abe ami awunu ko itagiokaua. De duru ma oraha gea ami badangoka mamao hoka ami kangela ko iwaka."
MRK,5,01978,"{30}  Masara gea ka de ai baju maso de o Yesusu wamaoka de wohiorikoka abe naga ai kuaha itagioka ai badangoka de aika o nyawaika, de womadogilioro o nyawa manga hidogoronaka de woleha wato, “Onagona ahi baju yaso?”"
MRK,5,01979,"{31}  De ona iwinii-niiki o Yesusu ai demo apaluhu ato, “Abeika ona yomahiefotika Ngonaika manga ngoe, de gea noleha Ngona nato, ‘Onagona ihiso Ngohino?’”"
MRK,5,01980,{32}  De o Yesusu womalega arihonongaika la duru wohioriki onagona iwiso.
MRK,5,01981,"{33}  De o ngofeka gea moboa Unangika angamoi mamao gea idadioka munangika. De moboaino de duru mohawana hiadono mofafara. Moboa Unangino de momamotumuku ai himangoka de Unangika momangaku mato, “Ahi Baluhu, marai ngohi naa ani bajuika taso angamoi toigo ahi kangelaino totogumu.”"
MRK,5,01982,"{34}  De momangaku ibooto de wotemo munangika wato, “Ngohi ora, inihitogumoka ma titi ani ngongakuino. Ho naa ani hininga isanangioka de ka idadi nolio, angamoi ani kangela gea ko iwaka.”"
MRK,5,01983,"{35}  O Yesusu ka yomakoketemohi de ma ngofeka gea de naga womatengo o Yairusu ai tauino woboa de witemo o Yairusika ato, “Marai ngoni ora mohonengoka, ho ibootoka nanga guru gea niruwae.”"
MRK,5,01984,"{36}  De gea o Yesusu woihene, masara ko wopusingua ma titi manga demo gea, de ka witemo o Yairusika wato, “Ngaro ufa nohawana, ma kiani nohingakuohi Ngohino.”"
MRK,5,01985,"{37}  Witemo ipaha de wogila-gila o Yairusu ai tauika, masara ona yowoe-woe ko wahigunoaua iwiniiki. Abe iwiniiki gea naga yaruange dika, abe o Peturusu, de o Yakobusu, de o Yohanese o Yakobusu ai dodoto gea, ona yaruange dika iwiniiki."
MRK,5,01986,"{38}  De yogila-gila de yomahiadono o Yairusu ai tauika, de genangoka naga o nyawa manga ngoe de woihene manga gigoro abe o hagaaga de o garino. De gea manga gari kohaamokiye."
MRK,5,01987,"{39}  De o tau ma goronaika wowohama o Yesusu de watemo onangika wato, “Ma titi o kia hiadono naa ma gigoro de adodoa ho ngini ka niari-ari? Muna gea ko mohonengua, masara ka imikiookoka dika.”"
MRK,5,01988,"{40}  Wotemo hokogea de ona duru iwigie-giete o Yesusika ma titi iwihohedu. De Una wahihupuoka ona gea, de ahao mohone-honenge gea ami baba de ngomi meme de ona ai dodiawo yaruange gea wao la yowohamika ma kamarika. Abe ona yowohamika abe genangoka naga muna mohone-honengoka."
MRK,5,01989,"{41}  Yowohamika de o Yesusu womiso ami giamika de wotemo munangika de to Una ai demo wato, “Talita kum!” abe naga de ma titi hokonaa, “Ngofeka, ngona naa nomomikoka!”"
MRK,5,01990,{42}  Ka de womihuloko de ma ngofeka gea momomikoka de ka idadi momadagi aika aino. Abe ma oraha gea ami ngumuru o taongo ngimoi de hinooto. De ona gea o kamaroka duru yoheranga.
MRK,5,01991,"{43}  De o Yesusu duru wahibehehongo onangika wato, “Nena idadioka ufa niade-ade o nyawaika.” De ahao wotemoli wato, “Naa ka idadi nimihiolomo ngoni ora.”"
MRK,6,01992,6
MRK,6,01993,"{1}  Ipaha de onangoka de wosobo o Yesusu de wolio ai kapongo o Nasaretika, de ona abe iwitobaniiki onangoo yomakiniiki de de Una."
MRK,6,01995,"{2}  De ipaha ai kapongoka de ahao o Hiaini ma wange adonoka ho Una wodotoko o Yahudi ma nyawa manga dodotoko ma tauoka. O nyawa ko manga ngoe iwitoihene de hiadono yokokiheranga de yomakokeleha ato, “O kiaino gea mata-mata wamake? Una naa duru wotobahioriki! De o kiaino ai hiakunu hiadono wodiai o heheranga?"
MRK,6,01996,"{3}  Una naa ka ma bas dika, o ngo Maria ami ngofaka, abe manga riaka o Yakobusu de o Yosese de o Yudasa de o Simono. De ngoi fira-firanga naga yogogere nanga kapongoka naa de de ngone. Ho una naa ka o nyawa biaha dika!” Hokogea manga demo. De iwihininga kuranga Unangika de hiadono iwioluku."
MRK,6,01997,"{4}  De mangale ma titi manga demo gea ho o Yesusu wahingahu onangika wato, “Nako Ma Jou ai uru ma dodofanga womatengo, o nyawa o kia-kiaka dika ma naga manga horomati unangika. Masara nako to una ai nyawa abe yomahikapongo moi de de una, gea ona dika abe ko iwa manga horomati unangika."
MRK,6,01998,"De ngaro ai dutuoo eko abe ai tauoka, ma onangoo ko iwa manga horomati Ma Jou ai uru ma dodofangika gea. Ho Ngohi duru ko toherangua abe ngini ahi kapongoka naa de ko iwa nia horomati Ngohino.” Hokogea o Yesusu ai dodaere ma demo onangika."
MRK,6,01999,"{5}  Ho ai kapongoka gea ko iwa manga horomati Unangika ho ko wodiaiua o heheranga, bowahu naga o nyawa yamuruono naga dika yopopanyakeuku waso de ai giama de wahitogumu. Tanu ai hininga la ko manga ngoe wahitogumu, masara Unangika ko iwingakua ho ko idadiuali."
MRK,6,02000,{6}  De duru woheranga abe to Una ai kapongoka gea de manga ngoe ko iwa manga ngongaku.
MRK,6,02002,Ho ipaha de o Yesusu woiki wokapakiti o kapo-kapongika la wodotoko homoi-homoioka.
MRK,6,02003,{7}  De ma moiuku Una wahokino ona yangimoi de yahinooto iwitobanii-niiki. Wahokino la wahidingoto ona gea la yahohinooto yoiki. De wahidoaka ai kuaha onangika la ka idadi akokititoko o tokata ma dorou o nyawaino.
MRK,6,02004,"{8}  De wahibehehongo onangika wato, “Naa tinihidingoto la niloiki o nyawaika. De nia dodagi naa ufa nia kiahonanga nimagao, bowahu nia tutukunu dika. Ma nako o bilaono de nia beta-beta de nia tiwi, gea ngaro ufa dika de niao."
MRK,6,02005,"{9}  Ka idadi nimasandaaliye, ma abe nia baju, ufa nia doduruuru nimagao, ho abe naga nia kokiroehoka, ka gea dika nimagao.”"
MRK,6,02006,"{10}  De wohibehehongohi wato, “Abe nia dodagioka de nako o kapongo moioka inidafongo de naga iniahoko o tau moiika la nimanoa onangoka, ufa nimaturuuruoli o tau moiikali, ma onangoka dika nimanoa ka hiadono nihupu ma kapongino gea."
MRK,6,02007,"{11}  Masara nako idadi abe o kapongo moi ko inidafongua de ko inihigihenua, gea nihupu dika ma kapongino gea, de kiani nia lou niafureereoka la ma tonaka ma kuhuhunu gea ireroka."
MRK,6,02008,"Abe gea idadioka o hohowono ma dodunguu onangika angamoi ko inidafongua, la genangino de ka idadi ihioriki abe ahao yamake manga hohowono.” Hokogea o Yesusu ai behehongo iwinii-niikika."
MRK,6,02009,"{12}  Wohibehehongo ibooto de yosobo yoiki yahingahu-ngahu o nyawaika ato, “Ngini kiani nitoba nia howo-howonino.”"
MRK,6,02010,"{13}  De manga dodagi ma goronaka gea ma ngoe ihititoko o tokata ma dorou o nyawaino, de o nyawa manga ngoe abe yopopanyakeuku, ona gea yahituagi de o saitunu ma minya de yahitogumu manga popanyakeino."
MRK,6,02012,"{14}  De ma oraha gea naga womatengo ai romanga o Herodese Antipasa, abe una wahikoano o Yahudi ma nyawa o Galilea ma tonakoka. De una gea abe nengokadauino de witoma o Yohanese Wotobaohi-ohiki."
MRK,6,02013,Ho naa o Herodese Antipasa gea wigihene ma titi o Yesusu angamoi o nyawa mata-mataika yomaketeade-ade abe o Yesusu ai datoro hokokia wodiaioka hiadono ma abari adonoka manga hidimonika gea.
MRK,6,02014,"Ho o nyawa yomaketeliliara ma titi o Yesusu abe tanu Una gea onaguna. Abe o nyawa utu yotemo ato, “Una gea bote o Yohanese Wotobaohi-ohiki, una gea womomikoka ai honengino de wowangoli! De gea ma titi hiadono naga ai kuaha hiadono o heheranga wapoa wodiai.”"
MRK,6,02015,"{15}  Masara utu yafiki-fikiri ma titi o Yesusu de ona yotemo ato, “Bote Una gea o Elia abe Ma Jou ai uru ma dodofanga ma dodihiraino!” De utuoli naga yotemo ato, “Koua, ma Una gea Ma Jou ai uru ma dodofanga womatengoli abe Ma Jou wihidingoto ngoneino naa, abe hoka ma dodihiraka naga ai uru ma dodofanga manga ngoe.”"
MRK,6,02016,"{16}  Masara ma oraha o Herodese woihene ma titi o Yesusu de wotemo wato, “Koua. Una gea o Yohanese abe titomaka ho naa womomikoka!”"
MRK,6,02017,"{17}  Wotemo hokogea angamoi ma dihira una ma hirete abe wahuloko la o Yohanese iwitaoko, iwipakiti de iwibuika. Ho hokonaa ma ade-ade abe hokokia o Yohanese iwitoma. Ma dihira o Herodese womagora to una ma hirete ai riaka ngoi fekata de woilaka munangika, de muna gea ami romanga o ngo Herodiasa."
MRK,6,02018,"Masara o Herodese ai riaka, abe ai romanga o Filipusu, una naga ka wowangohi. Ho tanu ma oraha o Herodese wahuloko la iwitaoko o Yohanese, gea to munaino dika ami mau waniiki."
MRK,6,02019,"{18}  Abe ma dihira o Yohanese witaere o Herodesika wato, “Ngona natilakuroka nanga pareta angamoi nomagora ani riaka ma dutu ngoi fekata ngaro una ka wowangohi.”"
MRK,6,02020,{19}  O Yohanese ai demo gea o ngo Herodiasa moihene ho midohata o Yohanesika de hiadono ami hininga migogonuku ho naga ami hidee la mitoma unangika. Masara muna ko madadiua mitoma {20}  angamoi ami rokata o Herodese wigoana o Yohanese.
MRK,6,02021,"Wigoana hokogea angamoi wato, “Una gea o totiai ma nyawa, abe hatoli ko iwa ai howono,” ho wimodongo o Yohanesika. De o Herodese duru woigo wotoihene ma titi o Yohanese ai demo-demo, abe ngaro doka ai hiningaka de duru ipusingi ma oraha woihene ai demo-demo gea masara ka idadiohi ma moi ma moi wotoihene."
MRK,6,02022,{21}  Masara ika-ika de naga ami oraha o ngo Herodiasa abe ami hidee ma ngekomo mamakeoka. Abe ma wange gea o Herodese Antipasa ai tauoka o ngolo-ngolomo naga angamoi ihirame-rame abe ai ngumuru o taongo gea ka wadaenohi.
MRK,6,02023,"De o nyawa abe yokokurutiye o Galilea ma tonakoka ona manga ngoe yaniiki ai rame-rameoka gea. Abe ona yokokurutiye, naga utu abe yahipareta manga kokawaahaika, de naga utu o tentara ma nyawa manga hohidimono."
MRK,6,02024,"{22}  De ahao o ngo Herodiasa ngomi ora moboa de moselo-selo manga hima-himangoka de duru mahisanangi o Herodese de ai dodiawo genangoka. De o Herodese wotemo munangika wato, “O kia dika nomagahoko ngohino, gea de ahao ka idadi tonihidoaka.”"
MRK,6,02025,"{23}  De gea hiadono duru wohibehehongohi munangika wato, “O kia dika nomagahoko ngohino ma ka idadi tonihidoaka, abe ngaro ahi tonaka taregu hinooto de ma regu moi gea tonihidoaka, de ahi kiahonangoo mata-mata taregu hinooto la ma hononga tonihidoaka, masara gea mata-mata ahao tonihidoaka ngonaika.”"
MRK,6,02026,"{24}  De wohibehehongo ibooto de ahao muna mohupu de moleha ngomi memeika mato, “Meme, ho naa o kia tomagahoko?” De muna mopaluhu mato, “Koua. Abe kiani nogahoko gea o Yohanese Wotobaohi-ohiki, una gea nogahoko to una ai pea.”"
MRK,6,02027,"{25}  De gea momataiti molio o Herodesika de mogahoko mato, “Ngohi togahoko ma oraha naa dika de tamakeoka abe o Yohanese Wotobaohi-ohiki gea, to una ai pea o dodaioka.”"
MRK,6,02028,"{26}  De ami demo gea woihene o Herodese Antipasa de ai hininga duru ihuha, masara angamoi ai behehongo gea abe wotemoka ai dodiawo manga hima-himangoka, ho ko idadiua de womieluku munangika."
MRK,6,02029,"{27}  De gea womataiti wihuloko o tentara womatengo wato, “To una ai pea nale de naoino ngohino.” De o tentara gea wosobo de woiki o bui ma tauika de o Yohanese ai tomarino watobiki."
MRK,6,02030,{28}  Watobiki ibooto de o dodaiuku wonoauku de wao o ngofekaika de womihidoaka. De muna gea momihidoakoli ngomi memeika.
MRK,6,02031,"{29}  De ipaha abe o Yohanese iwinii-niiki ona yoihene abe iwitomaka de ona yoboaino de ai honenge yale, de yalungunoka ai honenge gea. De hokogea ma ade-ade abe o Yohanese iwitoma."
MRK,6,02033,"{30}  De ipaha de o Yesusu ai hidingoto ma nyawa abe naa ma duruino wahidingotoka yahohinooto, ona gea yokokilioino de yomatoomuino o Yesusoka. Yomatoomuino de yoade-ade Unangika mata-mata abe hokokia manga dodagi ma goronaka yodiai de yodotoko."
MRK,6,02034,"{31}  Masara naga o nyawa manga ngoe abe ma ngioka gea yohupu yowohama hiadono o Yesusu de yangimoi de yahinooto gea ko iwa manga oraha la ka idadi yolomo. Ho wotemo onangika wato, “Abeika ngone hosobo ma homoaika la genangoka ka ngone dika de ka idadi ma hohutulu homahiaini.”"
MRK,6,02035,{32}  Ho ona yosobo yongotiri yomahihora doka o akere ma ngooto ma honongaika abe genangoka ko iwa o nyawa.
MRK,6,02036,"{33}  Masara o nyawa manga ngoe yamake ona gea ma oraha yosobo de yahioriki ato, “Gea o Yesusu de ona abe iwinii-niiki!” Gea ho ona yomapopaata yahiduru yotowongi, de o kapongo mata-mataino yoboa yanii-niiki. De ona yototowongi, ona yohira yomahiadonika, ho o Yesusu de iwinii-niiki ka onangoli yoturu yomahiadono."
MRK,6,02037,"{34}  De yomahiadonikaka de wofarene ma ngigoriye o Yesusu de manga ngoe-ngoe gea wamake. Wamake de duru wadora ona gea de wato, “Hiokoo. Abeika ona naa yomaketero hoka o domba abe ko iwa ma gogoana.” Hokogea ai hininga ho womulaenge wadotoko onangika abe ai dodotoko ma titi ma ngoeika."
MRK,6,02038,"{35}  De ipahaino abe o bobimaowaka de iwinii-niiki yoboa o Yesusino de iwitemo yato, “Naa adonoka o bobimaowaka de ma ngi nenangoka ka ma homoa dika abe ko iwa o tau, {36}  ho o nyawa gea nahuloko la yoiki o kapo-kapongika abe naga imahitigi-tigino la ka idadi yomaija manga inomo.”"
MRK,6,02039,"{37}  Masara o Yesusu wapaluhu wato, “Koua, koaho ngini ma hirete manga inomo niahidoaka.” De onangoli yopaluhu yato, “Done sarakia ma tiwi hokogea ma amoko de hohiija to ona manga roti la hahikawedono? Nako gea kiani haumo o tiwi o haaka o ratuhu hinooto abe gea imakadaene o nyawa manga hewa yokarajaanga o wange o ratuhu hinooto ma dekana!”"
MRK,6,02040,"{38}  Gea ho o Yesusu waleha onangika wato, “Ti ngini nia roti muruono ga naga? Abeika niolega.” De yolegaika de iwipaluhu yato, “O roti motoa naga de o nawoko o ngai hinooto.”"
MRK,6,02041,"{39}  Yopaluhu hokogea de ahao o Yesusu wahuloko wato, “O nyawa mata-mata ngini niahiaturu la ona ka idadi yomatatoro la naga o doomu muruono naga de hokogea yogogeruku dau ma ruruubu ma rorahaiuku.”"
MRK,6,02042,"{40}  Hokogea o nyawa yomatatoro yogogeruku de naga o doomu ma ngoe, abe o doomu utu homoi-homoiika naga o nyawa yaratuhu moi de nagali o doomu utuoli gea yamo-moritoa."
MRK,6,02043,"{41}  De ona mata-mata yogogeroka de ahao ma roti motoa de ma nawoko hinooto gea waleino o Yesusu de womamatagaiye o Horogaiye de wohitarimakase Ma Jouika. Wohitarimakase ibooto de ahao ma roti watobiki de wahidoaka iwinii-niikika, de ahao onangoli yahikodoku o nyawa mata-mataika. De ma nawokoo wahikodoku o nyawa mata-mataika."
MRK,6,02044,{42}  De ona mata-mata yolomo hiadono yakokipunuhoka.
MRK,6,02045,"{43}  Yolomo ibooto de ahao o roti ma hou de o nawoko ma hou yagorakiye iwinii-niiki gea, de naga o tupa ngimoi de hinooto aomangiye de manga inomo ma hou."
MRK,6,02046,"{44}  De abe yolo-olomo o roti gea, ona abe o baluhu o nau-nauru dika genangoka, naga yasana motoa. De gea o ngo-ngofeka de o ngofa-ngofaka ko haetonguahi. De hokogea o Yesusu ai ade-ade abe wahiolomo o nyawa ko manga ngoe."
MRK,6,02048,"{45}  Ka de gea ipaha de o Yesusu waribuutu iwitobanii-niikika la ona yofarene o ngotiroko de ona yohira yosobo la ato yomahihora doka o Besaida ma kapongika. Ho ona yosoboka de Una wahuloko manga ngoe-ngoeika wato, “Ahi gogianongoru, marai naa ka idadi ngini nikokilio nia kokitauika.”"
MRK,6,02049,"{46}  De ona ato, “Iya, marai ngomi milio.” Gea ipaha de ahao woiki o lokuiye wodoa la wato womaniatohi."
MRK,6,02050,"{47}  Ho ihumuririhuku de ona iwinii-niiki naga yongotiri o akere ma ngooto ma goronakahi, masara o Yesusu womatengo dika nagahi ma dudungokahi."
MRK,6,02051,"{48}  De Una womalega onangika de wamake abe ona gea duru yokangela yomahioru angamoi ka yomahidomo de o rato ma hidaloko. Ho ipaha de ahao ngade-ngade de itebini masara ka ifofufutuohi de Una woboa onangika, de wotagi-tagi o ngooto ma lokuino."
MRK,6,02052,"De abe ma oraha Una womahitigi onangika, {49}  ona iwimake wotagi-tagi o ngooto ma lokuino de yato bote o tokata, ho duru yopoa-poaka, {50}  angamoi ona mata-mata iwimake de duru iwimodongo. Masara ka de yopoaka gea de wotemo onangika wato, “Ngohi naa, ho nimatotomoroini dika de ngaro ufa de nihimodongo.”"
MRK,6,02053,"{51}  Wotemo ibooto de wofarene o ngotiriye. De gea ka de wofarenoka de ma hidaloko iriidoka. Gea ho duru yoherangaholi, {52}  angamoi ngaro ma dihira de ona iwimake ma oraha o nyawa yosana wahiolomo de ma roti masara ona ka ikurangohi yataoko abe ma titi to Una ai kuaha. De gea ko yataokuahi mangale ma titi to ona manga pea itogowini."
MRK,6,02054,"{53}  Ho yomahihora de yomahiadono ma ngigorika abe o Genesarete ma kapongoka, de manga ngotiri ihilikoika ma dudungoka."
MRK,6,02055,{54}  De yokokiutioka de manga ngotiri yodogunoaika de o nyawa genangoka iwimake o Yesusu de iwihioriki.
MRK,6,02056,"{55}  Iwihioriki ho ona yomapopaata manga tonaka mata-mataika la o nyawa yopopanyake ka ma moi de manga nanao yahidotao Unangika. Ho o wange-wangeiye o kia-kiaka dika iwigihene abe o Yesusu naga genangoka, ka genangika yangotaka ona yopopanyakeuku la ka idadi iwimake."
MRK,6,02057,"{56}  Ho o kiaika dika waika, ngaro o kapo-kapongika eko o kota-kotaika, eko ma ngi o kia-kiaka dika abe biaha o nyawa genangoka yomatoomuino, masara genangoka o nyawa yakokelengauku yopopanyake."
MRK,6,02058,"De gea duru yogaho-gahoko Unangika la ato iti ka idadi ai baju ma barenika yomahisoika. De gea onagona dika ai bajuika yomahisoika, ona gea manga popanyake ikokitogumoka."
MRK,7,02059,7
MRK,7,02060,{1}  O Yesusu ka wotagi-tagiohi o Galilea ma kapo-kapongika o nyawa wadotoko. De ahao ma moiuku naga o Farisi manga doomuino ma nyawa de ona abe yotobadoto-dotoko o Musa ai Paretaino o Yerusaleeme ma kotaka de yoboaino yomatoomuino o Yesusino.
MRK,7,02062,"{2}  De yoboaino de yamake o Yesusu iwinii-niiki manga datoro moi abe ka de yamake de yomaketemo ato, “Gea manga datorino de yahowonoka!” Abe o Yesusu iwinii-niiki utu ngaro manga giama aihoro masara ko imaketeroua abe hoka manga totofora yahibehehongoka kiani yomaihoro, ho yato iwinii-niiki gea manga giama de ma howonokahi de ka yolomo."
MRK,7,02063,"{3}  Angamoi o Yahudi ma nyawa yomahibohono ato nako ko yomaihoruahi hoka manga totofora yahibehehongoka, gea yato yahowonoka Ma Jouika ho ko yolomuahi. De o Yahudi ma nyawa gea abe yahiromanga o Farisi ma nyawa, ka onangohi duru aniiki manga bohono gea."
MRK,7,02064,{4}  De yomahibohonoli abe nako o paharoka aika de yolioino naga manga bohono abe totokia kiani yomaihorokahi de ahao ka idadi yolomo.
MRK,7,02065,"De manga bohono utuoli naga ma ngoe abe totokia kiani yomagihoro manga kiahonanga abe yapake la yohakai de yolomo, ho manga akere ma ngi, manga dodai, de manga borongko duru ihidodiai aihoro imaketero hoka manga bohono ma hiaturu abe manga totoforaino ato kiani aihoro."
MRK,7,02066,"{5}  Ho gea ma titi hiadono o Farisi ma nyawa de ona abe yotobadoto-dotoko o Musa ai Paretaino gea yoboaino o Yesusino de iwileha Unangika yato, “Adodoa ho ininii-niiki ko aniikua nanga pareta nanga baluhino ho hiadono yolomo de ko yomaihorikaua abe hoka nanga balu-baluhino inadotokoka?”"
MRK,7,02067,"{6}  De o Yesusu wapaluhu onangika wato, “Naga moi Ma Jou ai demo abe atulihuku ma dodihiraino abe winihitaana ngini naa."
MRK,7,02068,"Abe to Una ai uru ma dodofanga o Yesaya wohitulihuku ai demo gea ma titi ngini naa abe nimadokangeluku dika, wato, ‘O nyawa naa ngaro ato ihihoromati Ngohino, Masara manga horomati ka manga uruoka dika, De manga hiningaka duru ihiporetika."
MRK,7,02069,"{7}  Parahaja dika abe yomahuba-huba Ngohino, Angamoi ka o pareta o nyawaino dika abe yotobadotoko, masara gea ihiromanga ato Ma Jou ai demo de ai dodotoko o nyawaika.’”"
MRK,7,02070,"Hokogea o Yesusu wahiree-reeika o Yesaya ai demo onangika de ahao wotemoli onangika wato, {8}  “De gea Ma Jou wagoungu, ngini naa to Una ai pareta duru ma ngoe niaparihika dika la gea nianiiki ka nia boho-bohono abe o pareta o nyawaino dika.” Hokogea o Yesusu wotemo."
MRK,7,02071,"{9}  De o Yesusu wataeroli o Farisi ma nyawaika de onangika abe yotobadoto-dotoko o Musa ai Paretaino gea wato, “Ngini naa duru nisosawaro e? Ngaro nia demoino de nimahingahu abe Ma Jou ai Pareta nianiiki, masara abe igoungu to Una ai pareta niaoluku la gea ti ngini dika nia bohono niatobaniiki!"
MRK,7,02072,"{10}  Abe ma titi ngini hokonaa nidiai. Ma dihirainohi de o Musa wotemoka, wato, ‘Nia baba de nia meme kiani niao irahai’ de wotemoli wato, ‘Onagona dika abe yangelo manga babaika eko manga memeika de manga demo ma dorou, ona gea kiani yohonenge, de manga hohowono gea itiai.’ Hokogea Ma Jou ai Pareta."
MRK,7,02073,"{11}  Masara ngini nihikawalimi ai demo gea abe ninadotoko ngoneino niato o pareta o Musaino gea ngaro ko hohingounua haniiki masara ko adodoaua. Ngini ninadotoko niato ka idadi hotemo nanga baba de nanga memeika hokonaa hato, ‘Iya ahi Baba de ngohi Meme tomahilooa e?"
MRK,7,02074,"Igoungu, naga o Musa ai Pareta ato kiani tiniao irahai masara naa tomahidoakoka Ma Jouika ho Una dika tileleani. Ho ngaro naga o duduhunu tato tinihidoaka nginika masara o duduhunu ngohino gea ko niamakeokauali angamoi naa Ma Jou dika tileleani."
MRK,7,02075,"Ho ahi duduhunu ko iwaka nginika, tihidoakoka Ma Jouika.’ Hokogea ti ngini nia dodotoko abe niato o totiai niadotoko o nyawaika."
MRK,7,02076,"{12-13}  Masara ka de niadotoko hokogea o nyawaika de niato ngaro ko yaduhunua manga baba de manga memeika ma ko adodoaua, ko iwa ma howono. Hokogea Ma Jou ai Demo-demo nihitipokouku, de ti ngini nia bohono niagorakiye. De naga Ma Jou ai Demo-demo utuoli ma ngoe nihitipokouku abe ti ngini nia hirahi genangohi niato kiani nianiiki.”"
MRK,7,02077,"{14}  De ahao o nyawa ko manga ngoe genangoka o Yesusu wahokoli Unangino de onangika wotemo wato, “Ngohi tinidotoko moi nginika ho ngini mata-mata niatotoihene la duru nihioriki ma titi ahi demo naa."
MRK,7,02078,"{15}  Ko ma iwa o peseke abe ma hoanino de o nyawa manga badanguku iwohamuku de yadiai la ma nyawa yahowonoka Ma Jou ai himangoka. Masara naga ma peseke abe manga hiningaino ihupu, de ena gea ma titi hiadono o nyawa ko yotebinokaua Ma Jou ai himangoka."
MRK,7,02079,"{16}  [Ho onagona dika de manga ngaukoka kiani yotoihene.]”{17}  De ahao o Yesusu wanoaika o nyawa manga ngoe gea de wowohamoka ma tau ma goronaika, de genangoka iwinii-niiki iwilehali ato, “Ani dodotoko ma demo kangano gea ma titi totokia?”"
MRK,7,02080,"{18}  De o Yesusu wapaluhu onangika wato, “Mode nginioo ko nihiorikua ahi dodotoko gea ma titi? Ko nihiorikuahi abe o kia-kia dika ma hoanino de iwohamika o nyawa manga badangoka de ko genanginoua ma titi hiadono ona yopeseke Ma Jou ai himangoka?"
MRK,7,02081,"{19}  Abe ena gea ko inahipesekua Ma Jouika, angamoi o inomo ko itulua nanga hiningaika masara ka igila-gila nanga pokoruku de ahao nanga badangoka ihupuokali.” Ho de ai demo-demoino naa o Yesusu wato ko iwa o inomo de ma bohonoka abe inahidadi la hahowonoka Ma Jouika."
MRK,7,02082,"{20}  De o Yesusu ai hitararono wohigila-gila onangika hokonaa wato, “Abe ihupu o nyawa manga hiningaino gea ena abe yahipeseke de yahihowono Ma Jouika."
MRK,7,02083,"{21-22}  Angamoi doka manga hiningaka ka ipuda ma dorou hoka yomakitigi irupa-rupa abe ko idadiua ho yomakitigi de o nyawa abe ko manga fekatua eko manga rokatua. De naga manga dorou utu hoka o doma, de o dohiki, de o horoodo, de o dorou yolingiri la o nyawa yahikangela."
MRK,7,02084,"De nagali o budi, de o hohedu, de o doa-doana, de o sade, de o daleana, de manga hininga yosafarune, de naga yahipareta manga badanga ma hafini duru ko itiaiua dika abe o kia dika de ka yodutulaka, de ngaro yobodo ma ato yomanoa o dararonoka."
MRK,7,02085,{23}  De gea mata-mata ma datoro ma dorou ka o nyawa manga hiningaino dika ipuda ho gea hiadono yahihowono Ma Jouika.”
MRK,7,02087,{24}  De ipaha de wosobo o Yesusu de woiki o Tirusu ma tonakika. Genangoka naga o tau moi de Una wowohamika masara wato womatohiki wowohama la ufa o nyawa iwihioriki Una naga. Masara ko idadiua womagogono angamoi o nyawa iwihiorikoka.
MRK,7,02088,"{25}  Ho ka de woboa ma tauino gea de naga o ngofeka momatengo moboa Unangino ma titi ngomi ora imikokitokata de migihenoka ma titi abe o Yesusu woboa genangino. Ho, moboa Unangino de momamotumuku ai louoka."
MRK,7,02089,"{26-27}  Momamotumuku ai louoka de duru mogahoko mato, “Ahi Baluhu, duru togahoko la ma tokata abe naga ngohi ora ami badangoka gea natitoko munangoka de aino.”"
MRK,7,02090,"Masara o ngofeka gea muna ko o Yahudi ma nyawaua, de o Yesusu Una o Yahudi ma nyawa. Masara muna gea o Fenisia ma tonakoka de maino moboa, abe gea o Asuru ma tonaka ma honongaka, de gea imihiromanga o Asuru ma nyawa."
MRK,7,02091,De o Yahudi ma nyawa ona ko yomaketedodiawoua de o Asuru ma nyawa abe ko yaigoua onangika. Ho o Yesusu ma oraha womipaluhu de wahiketero abe ona ko o Yahudi ma nyawaua wahiromanga o kaho.
MRK,7,02092,"Ho womipaluhu wato, “Hobata, tomahilooa, ma kiani ma ngofa-ngofaka ona yohira yahiolomo. Ko idadiua o ngofa-ngofaka manga inomo genangino yagoraka de yododutumoika o kaho-kahoika. Ho gea Ngohi tato kiani o Yahudi ma nyawa tatihira abe taleleani.”"
MRK,7,02093,"{28}  De mogahokoli Unangika mato, “Ahi Baluhu, igoungu, masara ngaro o kaho, masara o ngofa-ngofaka manga inomo ma hou naga utu o mejaka de auku itifa-tifauku de gea ena ngomi o kaho ka idadi miaolomo.”"
MRK,7,02094,"{29}  Hokogea motemo ho womipaluhu wato, “Duru nagoungu, de mangale ani bobaluhu gea ho ngonaoo ka idadi toniduhunu. Ho naa Ngohi tonihingahu abe ma oraha naa naga de tohititokoka ma tokata gea, ho ka idadi noliohi de nomitutumohi ngoni ora.”"
MRK,7,02095,"{30}  Ho muna moihene ai demo gea de mosoboka, de molio ami tauika mato ngomi ora momilegahi. De momahiadonoka de ngomi ora momimake momaiduoka morii-riidi dika ami koioka, de igoungu ma tokata gea iminoaka. Marai hokogea dika aika ma oraha imikokitokata ami ade-ade."
MRK,7,02097,"{31}  De ipaha de o Yesusu wosoboli, abe o Tirusu ma tonaka gea wanoaka de woiki wohidotobiki o Sidono ma tonaka de ahao wogila-gila abe ai dumutu o Galilea ma akere ma ngootika. De ipahaino de womahiadono ma akere ma ngootika gea, de ma tonaka genangoka ihiromanga o Kapongo Ngimoi ma tonaka."
MRK,7,02098,{32}  De genangoka naga womatengo o nauru iwihiboaino womou abe iwitotopongono de wotemo-temoo ko itararonua. De iwihiboaino Unangino de duru yogaho-gahoko la ka idadi o Yesusu wiso.
MRK,7,02099,"{33}  De o Yesusu o nyawa manga ngoe-ngoeino wihihupu la ma hohutulu yatingakika, de ahao ai giama ma hagaraara arihononga gea wohiso-soika abe womou ai ngaukika. Ipaha de ahao o Yesusu waobiruku ai giama ma hoatuku, de ai kibiri gea wihialeme womou-mou ai akirika."
MRK,7,02100,"{34}  Wihialeme ai kibiri de ahao o Yesusu womamatagaiye o Horogaiye de wowomaha waamo-amokiye de wotemo wato, “Naa totemo ani ngaukika ho ko initopongonokaua.” Abe gea wotemo de to Yahudi manga demo ho wato, “Efaata!”"
MRK,7,02101,"{35}  Ka de wotemo ibooto de una gea woihenoka, de ai akiroo ma dudumungu ko iwaka, ho genangoka de aino imulaengoka wotemo-temo itararonoka."
MRK,7,02102,"{36}  De wihitogumu ipaha de ahao o Yesusu wahibehehongo manga ngoe-ngoeika gea wato, “Ho naa idadioka, ho ufa nihingahu-ngahu o nyawa utuika.” Masara ngaro hokokia ma ngoe wohigali-gali wahibehehongo onangika, masara ona ka ihikaika ihidogo-dogo ihingahu-ngahu."
MRK,7,02103,"{37}  De o nyawa manga ngoe-ngoe genangoka duru yokokiheranga de yomakoketemo yato, “Abeika adoo! Una naa ngaro o kia dika ma wakunu wodiai irahai. Ngaro o nyawa yatotopongono ma wakunu wahitogumu la ka idadi yomahiihenoli. De ngaro yomou-mouoo ma Una wodiai la yotemo-temoli.” Hokogea womou-mou ai ade-ade."
MRK,8,02104,8
MRK,8,02105,"{1}  De ipahaino o wange moiuku naga o nyawa ko manga ngoe yomatoomuinoli o Yesusoka, masara manga inomo duru ko iwa. Ho o Yesusu ona iwinii-niiki wahokino Unangino."
MRK,8,02106,"Wahokino de wotemo onangika wato, {2}  “Ngohi ahi hiningaka de tamao ahi dora ma hiokoo duru itagi o nyawa manga ngoeika naa, angamoi ona naga de de Ngohi o futu hangeinoo de manga inomo duru ko iwaka."
MRK,8,02108,"{3}  De nako ona gea ko hahiolomua de ona ka de manga hafinokahi de tahuloko yokokilio, de ahao done manga hininga ka ihihihanga, de utu kohagurutika manga dodagi.”"
MRK,8,02109,"{4}  De ona yopaluhu Unangika ato, “Ho naa done sarakia angamoi ngone naga ma hoanoka ho done o kiaino hamake o roti la hato hahikawedono o nyawa mata-mataika naa yolomo?”"
MRK,8,02110,"{5}  De woleha onangika wato, “Ga naga nia roti muruonohi?” De yopaluhu ato, “Mia roti naga o gahumu tumidohi.”"
MRK,8,02111,"{6}  De ahao o Yesusu wahuloko o nyawa manga ngoe-ngoeika gea wato, “Ngini nikokigogerukuohi.” De ona yokokigogeruku de ahao Una waleino ma roti tumidi gea de wohitarimakaseohi Ma Jouiye. Wohitarimakase ibooto de ahao ma roti wakokabelaka de wahikokodoku abe iwinii-niikika la onangoli yahikodoku o nyawa manga ngoe-ngoeika gea."
MRK,8,02112,"{7}  De onangoka nagaoo o nawoko ma hohumuduru muruono naga, ho enangoo wohitarimakase Ma Jouiye de ahao wahuloko la ona yahikodoku o nyawa mata-mataika ma nawoko gea."
MRK,8,02113,{8}  Ho gea o nyawa mata-mata yolomo ka hiadono yakokipunuhoka. Yolomo ibooto de ahao o inomo ma hou yagorakino de yonoa o tupa ma ago-agomuku. De yagoraka ipaha de naga ma tupa ma gahumu tumidi aomangiye de manga inomo ma hou.
MRK,8,02114,{9}  Ho ona yolo-olomo gea naga yasana iata. Gea ipaha de o Yesusu o nyawa wahuloko la yokokilio.
MRK,8,02115,"{10}  Ka de yokokisoboka de o Yesusu de iwinii-niiki yokokifarene o ngotiroko, de onangoo yosobo yoiki o Dalmanuta ma tonakika."
MRK,8,02117,"{11}  De ma oraha gea naga o Farisi manga doomuino ma nyawa yoboa o Yesusino de iwiribuutu Unangika la ato iwihitaili de to ona manga demo. De iwitemo ato, “Ngomi marai migahoko la o heheranga nomihimatoko mia himangoka naa la ka idadi miamake de mihioriki ngona o Horogaka de nauku eko koua.”"
MRK,8,02118,"{12}  De manga demo gea woihene de ai hininga ihuha de wowomaha waamo-amokiye de ahao wopaluhu wato, “Adodoa ho hiadono ngini naa o heheranga nigaho-gahoko? Ngohi tagou-goungu tinihingahu abe Ngohi naa duru toluku o heheranga todiai nia himangoka abe hoka ngini naa nioigo todiai.”"
MRK,8,02119,{13}  De gea watemo ibooto de wanoaikaka de wofarenoli ma ngotiroko de Una de yangimoi de yahinooto yosobo yato yomahihorali doka ma akere ma ngooto ma honongaikali.
MRK,8,02120,"{14}  Ho de ma oraha yosobo de manga bilaono o roti yawohangika, ho naga moi dika manga roti manga ngotiroka gea."
MRK,8,02121,"{15}  De manga dodagi ma goronaka de o Yesusu wahitiari iwinii-niikika ma titi o nyawa manga dodotoko wato, “Ngini kiani nihidodiai o Farisi ma nyawa manga ragi de o Herodese ai nyawa manga ragioo kiani nihidodiai.”"
MRK,8,02122,"{16}  De ai demo gea yoihene ma ko ihiorikua ho yomakoketemo ato, “Bote ai demo gea ma titi ma roti abe ko homagaoua.”"
MRK,8,02123,"{17-21}  De ona yomakoketemo gea o Yesusu wohioriki ho wataere onangika wato, “Adodoa ho nimakoketemo abe ma titi nia roti ko iwa? Bote niataoko ihowono gea totemoka! Mode ko niohiningakaua abe tahiolomo o nau-nauru yasana motoa de o roti motoa dika?"
MRK,8,02124,"De naa tinileha, gea o inomo ma hou abe niagorakino, gea o tupa muruono aomangiye?” De ona iwipaluhu ato, “O tupa ngimoi de hinooto miagorakino.” De ahao Una wato, “De mode genangoo ko niohiningakaua abe ma oraha Ngohi ma roti tumidi gea tahikodoku o nyawaika abe yasana iata?"
MRK,8,02125,"Genangoo tinileha, sarakia, naga o tupa ma ago-agomo muruono niagorakino, abe ma dola manga inomo ma hou?” De iwipaluhu ato, “Marai o tupa tumidi.” De ahao wataere wato, “Ho marai nia pea itogowinoka! Kangano abe ma ragi tafetongo, gea duru ko mangaleua ma titi Ngohi topusingi de o roti!"
MRK,8,02126,"Ngini naa nagau nia lako de nagau nia ngauku, de mode gea ko niihenuahi de ko niamakeuahi abe de nia lako? De ngini niamakeoka ahi kuaha abe todiaioka nia himangoka de ma titi gea ko niataokuahi? Ho gea de ka nipusingohi ma titi nanga inomo naa?” Hokogea wataere onangika."
MRK,8,02128,{22}  De ipaha de o Yesusu de iwinii-niiki yomahiadonikaka o Besaida ma kapongika. De genangoka naga womatengo iwiaoino o Yesusino abe worafioka. Iwiaoino Unangino de ona duru yogahoko la ato o Yesusu wiso worafi-rafika la wihitogumu.
MRK,8,02129,"{23}  De o Yesusu wiso de wihihupu ma hoanika, abe ma kapongino gea yohupuohi. De genangoka worafi-rafi gea ai lakoika waobiri o Yesusu, de ahao wasoika ai lakoika. Gea ibooto de ahao wileha wato, “Sarakia, nomahioriki?”"
MRK,8,02130,"{24}  De una womalegaika ma hoanika de ihohauramo, de wato, “Koua, ka idadi tomahioriki abe o nyawa tamake, masara ona tamake hoka o gota dika itagi-tagi.”"
MRK,8,02131,"{25}  De ahao wasoikali ai lakoika o Yesusu. Wasoika ibooto de una womalegaika dokengika, de gea duru womahiorikoka, de mata-mata womalegaika wamake duru itararonoka."
MRK,8,02132,"{26}  De ahao o Yesusu wihuloko la wolio ai tauika de wihibehehongo unangika wato, “Ho naa ka idadi nolio, ma ufa ko nowohama ma kapongo ma goronaika de ufa noade-ade abe naa idadioka ngonaika, ma kiani naa nolio ani tauika dika.” Hokogea worafi-rafioka ai ade-ade."
MRK,8,02134,"{27}  De ahao o Yesusu de iwinii-niiki yogila-gila yoiki o Kaisarea Filiipi ma kapo-kapongika. De manga dodagi ma goronaka de o Yesusu waleha iwinii-niikika wato, “Ma oraha o nyawa yomakoketemo ma titi Ngohi, de ona ato Ngohi naa onaguna?”"
MRK,8,02135,"{28}  De iwinii-niiki yopaluhu Unangika ato, “Utu naga ato Ngona o Yohanese Wotobaohi-ohiki abe womomikoka ai honengino. De naga o nyawa utu ato bote Ngona naa Ma Jou ai uru ma dodofanga ma dodihiraino o Elia. De nagali ato bote Ngona naa Ma Jou ai uru ma dodofanga nomatengo abe ma dihiraino nohonenge masara naa noboali o duniaino.”"
MRK,8,02136,"{29}  De o Yesusu walehali iwinii-niikika wato, “Masara nako ngini, niato bote Ngohi naa onaguna?” De o Peturusu wipaluhu o Yesusika wato, “Ngona gea o Mesia, mia Koano abe ma dihira Ma Jou womihibehehongoka.”"
MRK,8,02137,"{30}  De ahao o Yesusu duru wahitiari onangika wato, “Ufa o nyawaika niahingahu ma demo gea.”"
MRK,8,02139,"{31}  De ma oraha gea o Yesusu womulaenge womahingahu abe womahitararono iwinii-niikika wato, “Ngohi naa o Nyawa ma Ngofaka, hokogea ihiromanga angamoi o Horogaka de tauku toboa masara o nyawaino tomaboa."
MRK,8,02140,"De kiani ahao ihihikangela ma ngoe Ngohino, de hiadono ngone o Yahudi ma nyawa nanga dimo-dimono, de ona abe yodadi nanga hidemo ma nyawa Ma Jouiye manga hohidimono, de ona abe yotobadoto-dotoko o Musa ai Paretaino, ona mata-mata ahao ihikokioluku. De gea ihioluku hiadono ahao ihitoma, masara o wange hangeino dika de ka tomomikokali.”"
MRK,8,02141,"{32}  Ho o Yesusu ai demo ma titi gea duru wahitararono onangika la duru ihioriki hokokia ahao idadi Unangika. Masara o Peturusu woboa Unangino de ka wihirehenika ma hohutulu de witaere o Yesusika, wato, “Ahi Baluhu, duru ko itiaiau ma datoro gea idadi Ngonaika!”"
MRK,8,02142,"{33}  Masara o Yesusu womadogilioro de womalega iwinii-niikika de ahao o Peturusikali witaere wato, “Ngona naa hoka o Ibilihi dika ma mau naniiki! Ho ahi poretoko nomahiwalimoka! Ibootoka notemo hokogea angamoi gea o nyawa dika manga hininga naniiki de ko Ma Jou ai mauua naniiki nako hokogea notemo.”"
MRK,8,02143,"{34}  Gea o Peturusika witemo ibooto de ahao wahokino iwinii-niiki yangimoi de yahinooto de naga utu manga ngoe-ngoe genangoka. Wakokiahokino de wahitiari onangika wato, “Onagona dika nginioka abe niato nihinii-niiki Ngohi, kiani ti ngini ma hirete nia mau nianoaka."
MRK,8,02144,"De ngaro duru inihikangela ma ngoe ma titi nihinii-niiki Ngohi, abe ka hiadono o nyawa utu ato inihohonenge o gota isosalioainoka, masara ufa genangino de inihirehenoka ma hoanika. Abe nako nia mau nianoaka de ma kokangela gea niamakeoka de ka nihinii-niikohi Ngohino, gea ahao nihinii-niiki igou-goungu."
MRK,8,02145,"{35}  De onagona dika ko ihiniikua Ngohi angamoi ato manga wowango yomadatoko la ato ufa yohonenge, masara, ahao ona gea ka yohonengohi."
MRK,8,02146,"Masara onagona dika abe ihingakuoka de nako manga wowango yomahidoaka ma titi Ngohi ihiniiki de ahi Abari ma Rorahai yahingahu-ngahu o nyawaika, ona gea tanu manga badanga dika ihonengoka, masara manga wowango nagahi.”"
MRK,8,02147,"{36}  “Ho naa tinileha. Done o kia o nyawa manga utumu nako o nyawa o kiahonanga mata-mata o dunia ma amokika yomaleinoka, masara ka de ma oraha yohonenge de duru yomakitingaka ma gurutika Ma Jouino?"
MRK,8,02148,{37}  De mode naga o kiali la ona gea ato yomabangu la ato manga wowango amake ka hiado-adonika? Gea duru ko iwa!
MRK,8,02149,{38}  Ho naa kiani o nyawa yomangiriki manga ngekomo. Angamoi ahao naga ma oraha abe Ngohi o Nyawa ma Ngofaka ahao toboali de ahi medebini ma dararono.
MRK,8,02150,"De gea ahi medebini ma dararono imaketero hoka to ahi Babali ai medebini ma dararono, de ma oraha gea ahi Baba ai momalaekata onangoo ihiniiki. Masara ma oraha naa o nyawa yowoe-woe yotula-tulaka de ka iwioluku Ma Jouika."
MRK,8,02151,"De gea ma titi hiadono kiani nia ngekomo nimangirikohi. Abe nginioka onagona dika nako inimaleke ma titi Ngohi eko ma titi ahi demo-demo ho hiadono ko inimagaweua Ngohi nihiniiki, ahao Ngohioo dokengika ma oraha de toboali abe naga de ahi debi-debini, gea Ngohioo ko ihimagaweua ngini tinidafongo. Ho ngini nihidodiai nimangiriki.”"
MRK,9,02152,9
MRK,9,02153,"{1}  De o Yesusu ka wotemohi onangika wato, “Naa duru tagou-goungu tinihingahu abe naga utu nia hidogoronaka naa abe ona ko yohonenguahi de gea ona iwimakeoka de manga lako abe Ma Jou duru de ai kuahaka wahikoano o nyawaika.”"
MRK,9,02155,"{2}  De o wange butaanga ipahaika de ahao o Yesusu wao o Peturusu, de o Yakobusu, de o Yohanese, la ona yaruata gea yomakiniiki. De o Yesusu wahihira-hira la yodoa o loku kohagurutiye, de ka ona dika naga dakenangoka. Ho yomahiadonoka genangiye de ahao o Yesusu ai rupa idadi o fara moioli manga himangoka."
MRK,9,02156,"{3}  De ai pakeanga gea idadi duru iarehoka hiadono hoiletongo, abe nako o duniaka ko imakadaenua ma medebini abe hokogea ma magarehe yofoka."
MRK,9,02157,{4}  De abe ma oraha ona yaruange iwilega-lega Unangika de ahao ka itodokanino de yamake naga o Elia de o Musa abe ma dodihiraino yodadi Ma Jou ai uru ma dodofanga. Ho ona yahinooto de o Yesusu yomakoketemo abe iwinii-niiki manga hima-himangoka.
MRK,9,02158,"{5}  De ahao o Peturusu witemo o Yesusika wato, “Guru, naa duru irahai abe ngone naga nenangoka! Ho koaho ngomi o hijai-jai ma tau o gahumu hange midiai nenangoka, moi to Ngona, moi to Elia, de moi to Musa.”"
MRK,9,02159,{6}  O Peturusu ka hokogea dika wotemo angamoi yakokitomomonoka de duru yohawana de o kiahi wato wotemo ma ko wohiorikokaua.
MRK,9,02160,"{7}  De ahao yamake o lobi abe yakokihawoka o Yesusu de o Musa de o Elia. De ahao Ma Jou wotemo abe yoihene o lobino ma ilingi itemo ato, “Naa to Ngohi ahi Ngofaka de duru tidora, ho kiani Unangika niwihigihene.”"
MRK,9,02161,"{8}  Ka de yoihene ma ilingi gea de yomalega arihonongaika masara ka o Yesusokahi iwimake angamoi o Elia de o Musa ka aiaho, ko yakokimakeokaua, ho o Yesusu dika nagahi."
MRK,9,02162,"{9}  De ipaha de ahao o Yesusu de ona yaruange yoliouku. De manga gogiriaka youti o lokuku de o Yesusu watemo onangika wato, “Gea kangano abe niamakeoka ngarouahi niahingahu o nyawa utuika, e? Masara nako hiadono Ngohi, o Nyawa ma Ngofaka tomomikoka ahi honengino de gea ahao ka idadi niade-ade abe kangano niamakeoka.”"
MRK,9,02163,"{10}  Ho gea o Yesusu ai behehongo onangika iwihingounu hiadono ai demo ka agogono dika manga hiningaka. Masara ona yaruange dika yomakokeleha ato, “Ka o kia ma titi gea wotemo, abe wato womomikoli ai honengino?”"
MRK,9,02164,"{11}  De ahao ona iwileha ato, “Adodoa ho ona abe yotobadoto-dotoko o Musa ai Paretaino inadotoko ato, ‘O Elia kiani wohira woboa, de ahao nanga Koano o Mesia wihidoduruino?’”"
MRK,9,02165,"{12-13}  De wapaluhu wato, “Gea ona yagoungu. Kiani o Elia wohira la wato o nyawa manga wowangoka wahitiaiokahi de ahao nanga Koano o Mesia wihidoduruino. Ho naa tinihingahu dika, igoungu una gea abe iwihiromanga o Elia, una woboaka, de o kia naga dika o nyawa manga wowangoka ma dorou, gea iwihipake unangika."
MRK,9,02166,"De gea manga dorou unangika idadi duru imaketero hoka ma dodihiraka ihitulihukuoka Ma Jou ai Demo-demoka.” “Ho naa Ngohioli tinileha nginika. Naga Ma Jou ai Demo-demoka ihitulihukuoka ma titi Ngohi o Nyawa ma Ngofaka, abe ahao ihidohata de ihioluku de hiadono ihihikangela ma ngoe. Ho gea ma titi o kia? Abeika gea niafikirohi.”"
MRK,9,02168,"{14}  De o Yesusu de yaruange iwinii-niikino yomahiadonuku o loku ma igaruku. De genanguku naga manga dodiawo yahiwo, de nagali yamake o nyawa yowoe-woe yomatoomuino yahiwoka. De o nyawa manga ngoeoka yamuruono naga abe yotobadoto-dotoko o Musa ai Paretaino, de ona de iwinii-niiki yomaketeribuutu."
MRK,9,02169,"{15}  De o Yesusu de yaruange gea ona yomahitigi onangika, de yowoe-woe gea iwimake o Yesusu. De ka de iwimake de duru yokokiheranga, ho yomapopaata iwibuhuku de yotemo ato, “Mia Baluhu!”"
MRK,9,02170,"{16}  De ahao Una waleha onangika wato, “Ngini de ona abe yotobadoto-dotoko o Musa ai Paretaino gea nimaketeribuutu de ma titi o kia?”"
MRK,9,02171,"{17}  De womatengo yowoe-woeino wipaluhu wato, “Ahi Guru, marai hokonaa ma titi hiadono yomaketeribuutu. Ngohi naa ahi hidee la ahi ngofaka tiao Ngonaika angamoi iwikitokatoka, de ma tokata gea iwihidiai la hiadono womouoka."
MRK,9,02172,"{18}  Ho abe ma oraha ma tokata iwibarene, gea iwihirubauku ma tonakuku ahi ngofaka, de ai uruoka naga ai kibiri iuihi, de nagali ai ingiri ka ihikaika wohikagoli, de nagali ai badangoli duru itiri-tirihoka. Ho kangano togahoko yahiwoika abe ininii-niiki la tato ma tokata yahititoko unangino, masara ona ko yakunua.”"
MRK,9,02173,"{19}  De ahao o Yesusu wataere onangika wato, “Adoo, ngini naa totokia? Ka muruonoka de ahao ngini naga de nia ngongakuoka Ngohino? De hokokiahi ma dekana abe Ngohi de ngini homahidogogere moi la hiadono ngini niakunu nimaaduru hoka to Ngohioli ahi datoro? Ho ibooto. Ai ngofaka gea niwiaoino Ngohino!”"
MRK,9,02174,"{20}  De ma ngofaka gea iwiaoino, masara ka de ma tokata iwimake o Yesusu, de ena gea iwihifafara ma ngofaka de hiadono iwihiruba ma tonakuku. Iwihirubauku de ahao iwilu-lulu aika aino, de ai kibiri iuihi ai uruino."
MRK,9,02175,"{21}  De ahao ai babaika o Yesusu wileha wato, “Ho naa ka furuono iwidubuku?” De wato, “Naa una ka ai etetekohi de iwidubukoka ka hiadono ma wange naa ka iwihikangelahi."
MRK,9,02176,"{22}  Nengokadau ma ngoeoka iwiumo o ukuika de o akerikaoo la ato iwihohonenge. Ho nako Ngona ka nakunu niduhunu, tanu duru migahoko la nomidora ngomi naa de nomiduhunu.”"
MRK,9,02177,"{23}  De o Yesusu wato, “Mode ngona nohileha nato, ‘Nako Ngona ka nakunu?’ Angamoi o kia dika o nyawa yomagahoko Ma Jouino, gea mata-mata ka wakunu wodiai, iti o nyawa gea iwingaku Unangika.”"
MRK,9,02178,"{24}  Ka de wotemo ibooto de ai baba wopoaka wato, “Ahi Baluhu, ahi ngongaku naga, masara ka ikurangohi. Ho ngohi tomagahoko la nohiduhunu la ahi ngongaku ka idogo iputurungu!”"
MRK,9,02179,"{25}  De o Yesusu womalegaika de wamake naga manga ngoe yomulaenge yomapopaatino ma ngofakino. Ho ma tokatika wataeroka o Yesusu wato, “Ngona o tokata ma dorou abe o nyawa nahidiai la yodadioka yomou de yatopongono, ngona naa tonihuloko la naa naga nohupuoka unangino de ibootohi nowohamika ai badanga ma goronaika ka hiado-adonika.”"
MRK,9,02180,"{26}  De ma tokata gea ihaangara, de duru iwihifafara ma ngoe hiadono ihupu unangino. Masara ihupuoka de ma ngofaka gea duru womakelu-keluokaua, de ona iwimake hoka ai honenge dika. Iwimake hokogea de ahao naga yamuruono yomakoketemo ato, “O, marai wohonengoka.”"
MRK,9,02181,"{27}  Masara o Yesusu wiso ai giamika de wihimomikiye, de una gea duru wotogumoka."
MRK,9,02182,"{28}  De ipaha gea de o Yesusu de iwinii-niiki yoiki yowohama o tau moiika de genangoka ko iwa o nyawa, de ahao ona iwileha ato, “Kangano gea adodoa ho ngomi ko miakunua mihititoko unangino ma tokata gea?”"
MRK,9,02183,"{29}  De wopaluhu wato, “Nako naga ma tokata hokogea, kiani homaniatokahi de ahao ka idadi hohititoko o nyawaino. Masara nako ko homaniatikaua de hohititoko, gea ko hakunua.”"
MRK,9,02185,"{30-31}  De ipaha de yosobo ato yohidotobiki o Galilea ma tonakoka. Masara o Yesusu ai mau wato duru wadotoko ka yangimoi de yahinootoika dika, ho yoiki yomatohikoka la ato ufa o nyawa utu yahioriki."
MRK,9,02186,"De manga dodagioka de Una wadotoko wato, “Masara naa tinihingahu abe Ngohi o Nyawa ma Ngofaka ahao ihihidoaka o nyawaika la ahao ona gea ihihohonenge. Ihihohonengoka masara de ma futu hange ipahaika de ahao tomomikokali ahi honengino.”"
MRK,9,02187,"{32}  Masara yangimoi de yahinooto gea ai demo ko yataokua, de ko yomoroinua iwileha ai demo ma titi."
MRK,9,02189,"{33}  De ipaha de ahao o Kapenaumu ma kapongika yomahiadonoka de o tau moi ma goronaika yowohama. De o tau ma goronaka de o Yesusu waleha wato, “Kangano nanga dodagi ma goronaka de ngini nimakokeleha o kia?”"
MRK,9,02190,"{34}  Masara ona ka yomarii-riidoka dika, angamoi gea kanganohi ka ona dika yomaketeribuutoka ato, “Nako ngone inangimoi de inahinootoino, ka onagonahi de duru hokurutiye?” Gea ho hiadono yamaleke de hiadono o Yesusika ko iwipaluhua."
MRK,9,02191,"{35}  De wogogeruku de yangimoi de yahinooto wakokiahokino de wadotoko onangika wato, “Onagona dika ato yomahikurutiye Ma Jou ai himangoka, kiani ona gea duru yomahitipokouku de o nyawa mata-mataika kiani yaleleani onangika. De nako hokogea yomahitipokouku, gea ahao Ma Jou waetongo wato, ‘Ona yokurutiye.’”"
MRK,9,02192,{36}  Gea wotemo ibooto de ahao naga o ngofaka ma eteteke womatengo witauru la womaokoino manga hidogoronaka. De ahao o Yesusu wikooino de ai giama de wadotoko onangika ma titi ufa yairiki yokokurutiye dika.
MRK,9,02193,"Ho Una wato, {37}  “Onagona dika nginioka abe ma titi nihiniiki Ngohi de hiadono o nyawa niadafongo, ngaro o nyawa gea ka yotipokouku dika hoka o kokawaaha dika, masara gea imaketero abe hoka ngini nihidafongoka Ngohi."
MRK,9,02194,"Abe ngaro hoka o ngofaka ma eteteke naa, nako niwidafongo ma titi nihiniiki Ngohi, gea imaketero Ngohioo nihidafongoka. De nako Ngohi nihidafongoka, gea ko Ngohiua dika nihidafongo masara Una wohihidingo-dingotino, Unangoo niwidafongoka.”"
MRK,9,02196,"{38}  De ahao o Yohanese witemo o Yesusika wato, “Ahi Guru, ma moiuku de wiwimake naga o nyawa womatengo, abe una gea o toka-tokata ma dorou wohitito-titoko o nyawaino. Masara ngomi miheranga angamoi wohitito-titoko gea una wafetongo to Ngona ani romanga. Masara una ko wonanii-niikua ngone naa ho gea ngomi wiwihuloko la ibootohi hokogea wodiai.”"
MRK,9,02197,"{39}  De o Yesusu Una wotemo wato, “Una gea niwihigunoa dika de ufa niwitaere. Abeika tinileha. Ka idadi o nyawa ahi romanga yafetongo la o heheranga yodiai de ka ma moi ahi romanga ihipeseke! Duru ko idadiua! Ho Ngohi tato una naa ko wohipesekua to Ngohi ahi romanga."
MRK,9,02198,"{40}  Ho gea Ngohi tato onagona dika abe ko inalawanua, gea ona de ngone homakomotekika.”"
MRK,9,02200,"{41}  De o Yesusu Una ka wodotokohi wato, “De nako onagona dika iniduhunu nginika, ngaro hoka o akere o mangko moi dika inihidoaka, ma nako gea inihioriki ngini nihiniiki Ngohi o Kristusu, de genangino ma titi hiadono iniduhunu, ona gea ahao kiani yamake ma owa Ma Jouoka de aino.”"
MRK,9,02201,"{42}  “Masara nako o nyawa ihingakuoka Ngohino, ngaro ona gea ka yotipokouku dika, masara onagona dika abe yahiatara la hiadono ihingaku-ngaku yorehene Ma Jouino, ona yahiata-atara, ona gea duru Ma Jou wahohowono."
MRK,9,02202,"De abe ona yahiata-atara duru manga hohowono kohadubuho ho ngaro manga tomarino ihidilikoino de yadideuku o hakaru kohaamoko de yahidutumo o gahi ma lukuku, ma ko kia-kiaua. Hongoli nako ihingaku-ngakuoka de yahiata-atara, duru to onangohi manga hohowono itubuho.”"
MRK,9,02203,"{43}  De Una wotemohi onangika wato, “Nako de ani giama ma hononga inihiatara la nako norehene Ma Jouino, gea ani giama nafokoka dika. Angamoi koaho inihipoloka la idadi ani toba genangino la ahao namake o wowango ka hiado-adonika."
MRK,9,02204,"Masara nako ko notobaua de kiani o Narakaika nowohamika, abe genangoka ma uku ko ihone-honengua, genangoka ngaro ani giama ma gahumu nagahi, ma, done o kiaka ma utumu namake ani giamino?"
MRK,9,02205,"{44}  [Abe daenangoka ‘O gai-gaili ka ihikaika yahikangela o nyawaika. De nagali genangoka ma uku ka ihikaika iwango-wango, ko ihonengua.’]"
MRK,9,02206,"{45}  De nako ma titi ani lou dika inihitagi la genangoka naika de norehene Ma Jouino, gea ho ani lou nafokoka dika. Koaho inihiluguoka la idadi ani toba genangino de ahao namake o wowango. Masara nako kiani iniumouku o Narakauku, genangoka ngaro nagahi ani lou ma gahumu, ma, done o kiaka ma utumu namake ani louino?"
MRK,9,02207,"{46}  [Abe daenangoka ‘O gai-gaili ka ihikaika yahikangela o nyawaika. De nagali genangoka ma uku ka ihikaika iwango-wango, ko ihonengua.’]"
MRK,9,02208,"{47}  De nako ani lako ma hononga inihiatara la nako norehene Ma Jouino, gea ani lako ma gomono nahuputoka de naumo dika. Koaho inihirafioka la idadi ani toba genangino de ahao nodoa o Horogaiye. Masara nako hiadono noiki o Narakaika, genangoka ngaro ani lako ma gahumu nagahi, ma, done o kiaka ma utumu namake ani lakoino?"
MRK,9,02209,"{48}  Abe daenangoka ‘O gai-gaili ka ihikaika yaolomo la yahikangela o nyawaika. De nagali genangoka ma uku ka ihikaika iwango-wango, ko ihonengua.’”"
MRK,9,02210,"{49}  “De abe ma titi o uku, nagahi moi toigo tinidotoko nginika. Abe onagona dika ihinii-niiki Ngohi, ona gea mata-mata Ma Jou wahitebini de o uku. Abe ma titi Una ka idadi wahitebini de o kangela la utuohi yotebini ai himangoka. Ho gea ngade-ngade hoka yodadi o huhuba moi Ma Jouika abe duru iwihisanangi.”"
MRK,9,02211,"{50}  “De nako o huhuba, gea kiani naga de ma gahioka la imakiniiki de o huhuba ma hiaturu. De o gahi gea duru irahai. Masara nako o gahi la imakasapuroka de o tonaka, done sarakia nidiai la ma gahi ireeukuoli? De hokogenangoo imaketero hoka ngini naa. Abe ngini kiani nihiniiki Ngohi de nia hininga ma gahumu."
MRK,9,02212,"Ho ufa nimahisapurika de o peseke, la gea ngini ka niakunu nihiniiki Ngohi de nia hininga ma gahumu. De moioli ahi behehongo, kiani ngini nimakao irahai.” De hokogea o Yesusu ai dodotoko abe iwinii-niikika la manga wowango duru itebini Ma Jou ai himangoka."
MRK,10,02213,10
MRK,10,02214,"{1}  De ipaha de o Galilea ma tonaka o Yesusu de iwinii-niiki yanoaika de gea yotagi-tagi ato o Yudea ma tonakika yoiki. De manga dodagi ma goronaka de yomahiadono o Yorodani ma akerika, de ma akere gea yomahihoraika. De doka o akere ma honongaka, genangokali o nyawa yowoe-woe yoboa Unangino. De hoka ai biaha o Yesusu wadotokoli ona gea."
MRK,10,02216,"{2}  De o Yesusu wodotoko ai gogiriaka de o Farisi manga doomuino ma nyawa yamuruono naga yoboaino. De ona gea iwihideeoka abe ona ato ihititi la genangoka de ato o Yesusu wahowono. Abe ona yomatemo ato, “Nako wotemo ai gogiriaka de ai demo ko imakiniikua de o Musa ai Pareta, gea wahowonoka.”"
MRK,10,02217,"Hokogea o Farisi ma nyawa manga hininga, ho ona iwibole ma goa-goa o Yesusika ato, “Sarakia, nako naga o nauru womatengo de ngoi fekata womioluku, gea watilakuroka ma pareta eko koua?”"
MRK,10,02218,"{3}  De Unangoli wabole ma goa-goa waleha onangika wato, “Hokokia nanga tofora o Musa ma dihira winihuloko nginika? Abe ma hiaturu gea naga wohitulihukuoka ma dihira, ho ngini naa hokokia niataoko ai demoino gea?”"
MRK,10,02219,"{4}  De ona iwipaluhu ato, “Nako o Musa, una wotulihuku ma pareta abe wahigunoa o nyawa la manga fekata yaoluku. Ho nako hiadono womatengo wato womioluku ngoi fekata, gea ma pareta ato o ngolu-ngoluku ma hurata moi wodiai dika de gea ahao ka idadi womioluku.”"
MRK,10,02220,"{5}  Masara o Yesusu wataere wato, “Iya, igoungu, abe o Musa winihigunoa la niaoluku de hiadono naga o pareta moi wotulihi. Masara gea wotulihi ko ma titiua abe ai hiningaka wato gea irahai dika nimakoluku. Hokogenangua, masara gea wotulihi ma titi ngini nia pea kohadogowini. Abe ngini ma dodihirainohi de ko nihigihenua Ma Jou ai hiningaika."
MRK,10,02221,"{6}  Abeika Ma Jou ai Demo-demo abe inahitararono hokokia duru ma dodihiraka abe ma oraha de watulaada o nyawa. Abe itemo ato, ‘Ma Jou watulaada moi o nauru de moi o ngofeka.’"
MRK,10,02222,"{7-8}  De naangoli itemo ato, ‘De mangale ma titi Ma Jou watulaada o nauru de o ngofeka la wato yahinooto gea yodadi o badanga moi, gea ma titi ho hiadono o nauru yomatingaka manga baba de manga memeino la gea yogogere moi de manga fekata la ona yodadioka moi.’"
MRK,10,02223,"Hokogea itemo Ma Jou ai Demo-demoka. Ho ona yahinooto ko yomatengo-tengokaua, masara yodadioka hoka o badanga moi dika."
MRK,10,02224,"{9}  Ho ona abe Ma Jou wahidadioka o giabereki moi, ufa hiadono o nyawa yahikatingakoli.” Hokogea o Yesusu wahitararono onangika abe wohikohowono o Musa ai Pareta gea ma dumutu de abe Ma Jou ai hininga ma dodihirainohi abe ma titi o giabereki ufa yomakoluku."
MRK,10,02225,{10}  De ahao o Yesusu de iwinii-niiki o tau moi ma goronaika yowohama. De genangoka yangimoi de yahinooto gea iwilehali ma titi o giabereki yomakoluku.
MRK,10,02226,"{11}  De wahitararonoli wato, “O nauru onaguna dika nako womioluku ngoi fekata la ahao o ngofeka moioli woilaka, gea wahowonoka abe ngoi fekata mohira-hiraika. Angamoi gea ai badangoka wahowono de o ngofeka moioli gea."
MRK,10,02227,"{12}  De ngaro o ngofeka ma nako mioluku ami rokata de ahao moilaka o nauru womatengoli, gea munangoo mahowonoka ami rokata wohira-hiraika.”"
MRK,10,02229,"{13}  De ipahaino de ahao o nyawa manga ngofa-ngofaka yao o Yesusino la ato Una wafokumu la ka idadi ona yamake ma owa Ma Jouino. Masara o Yesusu iwinii-niiki ona yataere manga dimonika ato, “Ei, ko idadiua ma ngofa-ngofaka naa niaoika ma guruika, done iwiruwae!”"
MRK,10,02230,"{14}  De ahao wamake o Yesusu de wangamo iwinii-niikika ho Unangoli wataere, wato, “Nianoaika! La o ngofa-ngofaka gea yoboa Ngohino, de ufa niatumungu ona gea. Angamoi onagona dika manga hininga imaketero hoka o ngofa-ngofakoli naa manga hininga ma dodipokouku, de gea ona abe Ma Jou ka idadi wadafongo de wahikoano onangika."
MRK,10,02231,"{15}  Abe Ngohi duru tagou-goungu tinihingahu nginika, onagona dika yato yodadi Ma Jou ai kawaaha abe ma oraha wahikoano o nyawa, ona gea kiani iwidafongo Ma Jou la Una wodadi manga Koano. De gea iwidafongo abe imaketero hoka o ngofa-ngofakoli naa iwidafongo de manga hininga ma dodipokouku."
MRK,10,02232,"Ho onagona dika yomaaduru abe hoka o ngofa-ngofakoli naa, ona gea ahao Ma Jou wadafongo. Masara nako ko yomahigunoaua la Ma Jou wahikoano onangika, ona gea ahao Ma Jou Unangoli onangika ko wadafongua.”"
MRK,10,02233,{16}  Hokogea wotemo ipaha de ahao o ngofa-ngofaka watoomuino wakokikooino de wakokifokumu de gea wagahoko ma owa Ma Jouino.
MRK,10,02235,"{17}  De ahao o Yesusu de iwinii-niiki ato yosobo, de naga womatengo womapopaata woboaino o Yesusino. Woboaino o Yesusu ai himangoka de watilabukuku. De wileha o Yesusika wato, “Ahi Guru duru ma rorahai, ka o kia todiai la tamake o wowango ka hiado-adonika?”"
MRK,10,02236,"{18}  De o Yesusu wipaluhu unangika wato, “Abeika ani demoino gea de nohihiromanga nato Ngohi duru torahai. Masara abe ani demo gea ma titi o kia? Angamoi ngaro o nyawa onagona dika, ma ko moiua yorahai, duga-duga ka Ma Jou dika worahai."
MRK,10,02237,"{19}  Masara abe ma titi ani leleha gea, marai ngona nohiorikoka ma pareta Ma Jouino abe itemo ato, ‘Ngini ko idadiua o nyawa niatoma, de ko idadiua nimakitigi de o nyawa manga fekata eko manga rokata, de ko idadiua nitohiki, de ko idadiua o nyawa niadofa-dofanga de niahiade-ade itorou.’"
MRK,10,02238,"De nagali itemo, ‘Ko idadiua o nyawa niarusi-rusi, de kiani naga nia horomati nia baba de nia memeika hiadono niahingounu de niao irahai onangika.’ Hokogea o Musa ai Pareta inahingahu.” Hokogea o Yesusu ai bobaluhu unangika."
MRK,10,02239,"{20}  De una womahingahu o Yesusika wato, “Iya, ahi guru, angamoi ngohi o pareta gea mata-mata ngohi naa duru taniikoka ahi etetekinohi.”"
MRK,10,02240,"{21}  Masara ka de woihene ai demo gea de o Yesusu widamaanoka de duru widora unangika ho wotemoli wato, “Bowahu moiokahi kiani nodogo la ani hingounu hatoli ingodumu."
MRK,10,02241,"Hokonaa nodiai, noiki nolio ani tauika, naika de ani kiahonanga nakokifukunoka mata-mata de naga ani tiwi ahao nahidoaka naga abe o nyawa yohu-huhaika. Gea nahidoaka onangika la ngona ahao nokaya o Horogaka. Ho ani kiahonanga nakokifukunoka de ahao nolioli Ngohino la nohiniiki Ngohi.”"
MRK,10,02242,"{22}  Masara ka de gea woihene de duru ai himanga itafukuoka angamoi ai hininga duru ihuha, ho ka o Yesusu wiporete de woikoka wolio angamoi to una ai kiahonanga duru kohangoe de ko woigoua gea wahidotodoaka o nyawaika."
MRK,10,02243,"{23}  De wokaya-kaya wosoboka de ahao o Yesusu womalega arihononga iwinii-niikika de wotemo wato, “Igoungu, ona abe de manga tiwi-tiwioka duru ihuha yodadi Ma Jou ai kokawaaha.”"
MRK,10,02244,"{24}  De iwinii-niiki ka de yoihene ai demo gea de yatodokana, masara o Yesusu wahitararonohi onangika wato, “Ahi ngofa-ngofaka, naa duru tagou-goungu tinihingahu, nako o nyawa yomahinganono manga tiwika ona gea duru ihuha yodadi Ma Jou ai kokawaaha la ahao Una wahikoano onangika."
MRK,10,02245,"{25}  Abe nako o aewani o unta de o populaki ma lakoika iwohama la ato ma honongaika ihapongo, enangohi gea hatoli igapanga. Masara nako ona yokaya-kaya ato yodadi to Una ai kokawaaha abe wahikoano, onangohi duru ihuha yohapongo Ma Jou ai ngiiye.”"
MRK,10,02246,"{26}  Ai demo gea yoihene de iwinii-niiki gea duru yokokiheranga hiadono yotemo ato, “Ou! Genangoka abe miataoko ihowono! Ngomi miato bote ona yokaya-kaya kiani yohapongo dakuiye angamoi duru ona gea abe Ma Jou wahiowa hiadono yokaya."
MRK,10,02247,"Masara naa Ngona nomihingahu nato ngaro ona yokaya-kaya ma ko yohapongua. Ho nako o nyawa yokaya-kayaoo de ko yohapongua, gea done o nyawa ko moiua la yamake o wowango ka hiado-adonika!”"
MRK,10,02248,"{27}  De womalega onangika de wato, “Duru niagoungu. Nako o nyawa dika, duru ko yakunua, masara Ma Jou hokogenangua. Nako de Ma Jou, ngaro o kia dika, masara ka wakunu wodiai. Ho naga utu ahao yamake o wowango ka hiado-adonika Unangino.”"
MRK,10,02249,"{28}  Masara o Peturusu ka de woihene ai demo gea de wotemo wato, “Masara abeika ngomi naa! Mata-mata mianoaka la mininii-niiki Ngona!”"
MRK,10,02250,"{29}  De o Yesusu wahingahu wato, “Naa duru tagou-goungu tinihingahu, abe onagona dika manga tau yanoaka, eko manga roria-dodoto yanoaika, eko manga meme, manga baba, manga ngofa-ngofaka yanoaika, eko ngaro manga redi yanoaka la ato ona ihiniiki Ngohi de yahingahu-ngahu o Abari ma Rorahai o nyawaika, {30}  gea ona ahao yamake ma utumu Ma Jouino."
MRK,10,02251,"Abe ma utumu gea Ma Jou wohidogo onangika hiadono to ona manga tau naga kohangoe ngaro o kia-kiaka dika ma naga, de manga ngongaku ma roria-dodotoo ahao duru ko manga ngoe, de ngaro manga memeoo, de manga ngofa-ngofakoo ma duru ko manga ngoe, de manga redioo wohidogo onangika la manga redi naga duru kohangoe."
MRK,10,02252,"De manga utumu gea mata-mata yamake o dunia ma lokuokahi, masara igoungu nagahi manga kangelaoo. De ahao dokengino abe ma oraha ahao iboa, ona ahao gea yamake o wowango ka hiado-adonika."
MRK,10,02253,"{31}  Masara naga o nyawa manga ngoe abe ma oraha naa ona manga gogere hatoli ikurutiye, masara ona gea ahao wahitipokouku Ma Jou abe ma oraha ahao iboa."
MRK,10,02254,"De o nyawa utuoli naga manga ngoe abe ma oraha naa ona ka yotipokoukuohi, masara ahao Ma Jou wagoraka ona gea la manga gogere ikurutiye o Horogaka.” Hokogea o Yesusu ai hingahu ma demo iwinii-niikika."
MRK,10,02256,"{32}  De ma oraha gea o Yesusu de iwinii-niiki naga manga dodagi ma goronaka, abe yodoa o Yerusaleemiye. De o Yesusu Una wahihira-hira yangimoi de yahinooto, masara ona duru yoheranga ma titi Una ai domoroinohi la o Yerusaleeme ma kotaiye woiki."
MRK,10,02257,"De naga o nyawa utuoli manga poretino yaniiki, de ona gea yohawana hiadono yomatemo ato, “Done ma kotaka gea de wobodito.” De ipaha de wahirehenikali ona abe yangimoi de yahinooto o ngekomo ma datekoka la wato womahingahu abe ahao idadi hokokia Unangika."
MRK,10,02258,"{33}  O ngekomo ma datekoka de womahingahu iwinii-niikika wato, “Naa hodoa o Yerusaleemiye, de o wange muruonohi ipahaikali de ahao genangoka Ngohi ihibodito. Abe Ngohi o Nyawa ma Ngofaka ihihidoaka ngone o Yahudi ma nyawa nanga hohidimonika."
MRK,10,02259,Ihihidoaka onangika abe o hidemo ma nyawa Ma Jouiye manga hohidimonika de onangikaoo abe yotobadoto-dotoko o Musa ai Paretaino. De ihiaoika de ona aputuhu ahao ato ihihohonenge. De ihiurusu ibooto de ahao ihihidingotoli o poparetaika abe ko o Yahudi ma nyawaua.
MRK,10,02260,"{34}  De o popareta gea ahao ihihohedu, de ihiobi-obiri, de ihipoha-poha de o hohonenge ma boboha. De gea ipaha de ahao ihihohonenge. De ngaro tohonengoka masara o wange hange dika ipahaika de tomomikokali.” Hokogea o Yesusu womahingahu onangika."
MRK,10,02262,"{35}  De ahao o Yakobusu de ai dodoto o Yohanese, abe to Sebedeusu ai ngofa-ngofaka, ona yahinooto yoiki o Yesusika de yotemo ato, “Mia Guru, naga moi miato mimagahoko Ngonaika. Ho o kia dika ma nomihidoaka dika.”"
MRK,10,02263,"{36}  De Una wato, “Ho o kia nimagahoko Ngohino?”"
MRK,10,02264,"{37}  Ona ato, “Marai mimagahoko miato abe ahao ma oraha o nyawa nahikoano, kiani ngomioo mikoano de de Ngona. De ma oraha o nyawa inihigiriiri de nogogeruku ani pareta ma kaderaka de o nyawa nahikoano, de ngomioo miato migogeruku ani arigumurukoka la to ngomioo mia kuaha naga. De moi ani nirakoka migogere, de moi ani gubadioka migogere.”"
MRK,10,02265,"{38}  De watemo onangika wato, “Ngini duru ko nihiorikuahi abe nimagahokoka. Abe ngini niato nihidodiawo ma oraha o nyawaika tahikoano, masara abe ma oraha ahi kokangela tohimanga, sarakia, ma oraha genangoo ka idadi niapoa nihidodiawo? De ma hohangihara abe ahao ahi hininga ihidulungunu, gea nginioo ka idadi niakunu hokogea?”"
MRK,10,02266,"{39}  De iwipaluhu Unangika ato, “Iya. Ngomi ka miakunu hokogea.” De Una wato, “Igoungu nginioo ahao o nyawa inihikangela ma ngoe de naga utuohi o hohangihara irupa-rupa niaohana."
MRK,10,02267,"{40}  Masara abe nia gogahoko gea, Ngohi duru ko idadiua tinihidoaka ma gogogere gea abe ahi arihonongaka, angamoi gea to Ma Jou o Baba ai putuhu. Ho onagona dika abe Una wairikoka, ona gea ahao yamake ma gogogere gea. Ho gea ko Ngohiua tohiaturu.”"
MRK,10,02268,"{41}  De manga gogahoko gea manga dodiawo yangimoi yoihene, de duru yahininga kuranga o Yakobusu de o Yohanesika."
MRK,10,02269,"{42-43}  De ahao o Yesusu iwinii-niiki yangimoi de yahinooto wahokino de wahitiari onangika la ufa yokadatoro ma gogere gea. Wahitiari wato, “Ngini naa ufa nimagoraka. Abe ufa nimaaduru hoka onangoli abe ko o Yahudi ma nyawaua. Gea nihiorikoka hokokia abe ona gea yahipareta manga kokawaahaika."
MRK,10,02270,"Abe manga kokoanoo de manga balu-baluhoo duru yoigo yahipareta de duru yoigo yahuloko hokonaa de hokonaa manga kokawaahaika. Masara ngini naa, ufa nia hiningaka nimaaduru abe hoka onangoli manga hininga. Abe nginioka onagona dika niato nia dodiawo inihoromati nginika, gea kiani niatobaleleani onangika gea."
MRK,10,02271,"{44}  De hokogenangoo, ngini abe niato nginiohi nimahikurutiye Ma Jou ai himangoka, de gea kiani nidadi nia dodiawo mata-mata manga gilaongo."
MRK,10,02272,"{45}  Angamoi abeika ngaro Ngohi abe ihihiromanga o Nyawa ma Ngofaka abe o Horogaka de tauku toboa masara Ngohioo toboa ko mangaleua ma titi la o nyawa ihileleani Ngohino, masara ma titi toboa Ngohi la o nyawaika taleleani."
MRK,10,02273,"De ma titi moioli naga, la ahi wowango tomahidoaka la idadi o nyawa manga ngoe manga hiluasa ma bobangu. Abe imaketero hoka o gogilaongo yalikoika manga karajaangika, hokogenangoo o nyawa mata-mata yalikoika manga howo-howonika."
MRK,10,02274,"Ho gea ahi wowango tomahidoaka la o nyawa manga ngoe tahiluasa manga kangelaino abe tahihohe manga howo-howonino. Mangale ma titi hinooto gea hiadono Ngohi toboa ma duniauku, abe ko ma titiua la o nyawa ihileleani Ngohino.” Hokogea o Yesusu ai hitiari ma demo iwinii-niikika abe wahitiari wato ufa yomalingiri manga gogere ikokurutiye."
MRK,10,02276,{46}  De o Yesusu de iwinii-niiki manga dodagi yogila-gila de ahao yomahiadonoka o Yeriko ma kapongika. De ipaha abe ma oraha yohupu o Yerikoino de naga o nyawa ko manga ngoe yaniiki.
MRK,10,02277,"De naga womatengo worafi-rafi womagoo-gogere o ngekomo ma datekoka. Una gea ai romanga o Batimeusu, abe o Timeusu ai ngofaka. Una gea wotobagaho-gahoko o duduhunu o nyawaino abe yotagi-tagi ma ngekomino gea."
MRK,10,02278,"{47}  De una ka de wigihene naga o Yesusu abe o Nasaretoka ma nyawa woboa ma ngekomino wotigioka de una womulaengoka o duduhunu womagahoko ho wopoa-poaka wato, “O Yesusu ahi Baluhu! O Dautu ai Toforauku! Ngohi tomagahoko la nohidorahi ngohi naa!”"
MRK,10,02279,"{48}  De o nyawa manga ngoe genangoka iwitaere unangika ato, “Ufa nogigoro hokogea! Nomariidoka dika!” Masara ka de hokogea de utuohi waamo-amokiye wato, “O Dautu ai Toforauku, duru togahoko la nohidorahi ngohi naa!”"
MRK,10,02280,"{49}  De o Yesusu woihene ai demo gea de womatogumuku de wahuloko wato, “Una gea niwiahokino Ngohino!” De ona iwiahoko worafi-rafika gea de iwitemo ato, “Ngona naa noutumoka angamoi woniahokoka, de! Ho naa nomataiti naikahi!”"
MRK,10,02281,"{50}  Ka de o Batimeusu manga demo woihene, ka dau de womaokoiye. Abe ai baju ihidatahumuku, gea waumouku ai dingiioka de wodogunoaika dika. Wodogunoaika, de womataiti woboa o Yesusika."
MRK,10,02282,"{51}  De wiadonoka de ahao o Yesusu wileha unangika wato, “Ngona o kia nomagahoko Ngohino la nato toniduhunu?” De worafi-rafi gea wipaluhu wato, “Ahi Baluhu, duru toigo tomahioriki.”"
MRK,10,02283,"{52}  De o Yesusu wipaluhu wato, “Naa ka idadi nolio, angamoi inihitogumoka ma titi ani ngongakuino.” De ka de o Yesusu ai demo ipaata ai uruino de una gea womahiorikoka, de ahao unangoo winiikoka o Yesusu abe yotagi-tagi ma ngekomoka."
MRK,11,02284,11
MRK,11,02285,"{1}  De ipaha de o Yesusu de ona yomakokutuono yoiki de de Una ngade-ngade yomahiadono o Yerusaleeme ma kotaika. Abe gea yomahiadonoka o Saitunu ma lokuika, de genangoka naga o Betefage ma kapongo de o Betania ma kapongo abe imahikitigino. Ho gea o Saitunu ma lokuoka de o Yesusu wairiki yahinooto iwinii-niikino de wahidingoto doka ma kapongika."
MRK,11,02287,"{2}  De yahinootoika wahuloko wato, “Ngini niloikohi doka o kapongika gea. De genangoka ka de niwohama de o keledai ma ngofaka moi niamake. De o keledai ma ngofaka gea ko ma moiuahi abe o nyawa yofarene. Ho ma aewani gea niahoheohi la niao Ngohino."
MRK,11,02288,"{3}  Masara nako o nyawa initaere ato, ‘Nihidodoa ho manga keledai ma ngofaka gea de niahohe?’, gea de ahao kiani niapaluhu onangika hokonaa, niato, ‘Mia Baluhu Una woperelu, ma ko itedekanua de wohigilio ma dingiino naa.’”"
MRK,11,02289,{4}  De wahuloko ibooto de ona yahinooto yoiki genangika de amake o keledai ma ngofaka gea alikoika o tau ma ngoranoka o ngekomo ma datekoka. De ona yomulaenge ma keledai yahohe.
MRK,11,02290,"{5}  Masara genangoka naga o nyawa yomatoomuino de yataere yahinootoika gea ato, “Nihidodoa ho manga keledai ma ngofaka gea de niahohe?”"
MRK,11,02291,"{6}  De duru imaketero abe hokokanganoli o Yesusu ai demo yapake ato, “Mia Baluhu woperelu, ma ko itedekanua de wohigilio ma dingiino naa.” Ho ma demo gea o nyawa yoihene de yahigunoa ato, “Iya, nako hokogea niaoika dika de ahao Una ka idadi wohigilio.”"
MRK,11,02292,"{7}  De ma aewani gea yao o Yesusika, de ahao manga baju ma guru-gurutu ihinao o keledai ma poretoka. Ihinaoika de ahao o Yesusu wofarenuku."
MRK,11,02293,{8}  De naga o nyawa manga ngoe ato iwibuhuku o Yesusu ho ihinao manga baju de manga ngoere ma ngekomika la gea idadioka manga horomati ma dodunguu abe ma titi o nyawa yokokurutiye yoboaino.
MRK,11,02294,"De o nyawa utuoli yoiki manga dumuleika de atobiki ma tage ma ngoe abe ma rupa hoka o biso ma tage, de enangoo ihinao o ngekomika. De gea mata-mata yodiai ma titi manga horomati o Yesusika."
MRK,11,02295,"{9}  De o nyawa yowoe-woe gea, ona mata-mata iwihigiriiri o Yesusika. De gea o Yesusu naga woboa o kotaino, de o nyawa naga utu ai himangokahi, masara naga utu iwihidoduru ai poretino, de ona mata-mata yokokipoaka ato, “Una woboaino naa Ma Jou ai uru ma dodofanga, ho ngomi wiwigahoko la Ma Jou wihiowa Unangika! Hihigogiriiri Ma Jou!"
MRK,11,02296,{10}  De naa adonoka ma oraha abe Una naa wonahikoano hoka ma dodihiraka abe nanga tofora o Dautu wonahikoano! Hihigogiriiri Ma Jou o Horogaka!”
MRK,11,02297,"{11}  De ahao o Yesusu womahiadoniyeoka o Yerusaleeme ma kotaiye de wogila-gila wowohama Ma Jou ai Tau ma loaika. De mata-mata Ma Jou ai Tauoka gea o Yesusu duru watailako. Masara mangale ngade-ngade ifufutu, ho Una wohupu dika la Una de yangimoi de yahinooto yokokilio o Betania ma kapongika."
MRK,11,02299,"{12}  De ma dawangeino de o Yesusu de iwinii-niiki yohupu o Betania ma kapongino gea, de o Yesusu iwihafini."
MRK,11,02300,"{13}  De ma gurutikahi de naga wamake o gogilioro ma gota o utu moi. De ma gota gea ngaro ma oraha ko adonuahi la ihofoko de o hofoko ma ago-agomo, masara biaha naga to ena ma hofoko ma domoro abe imakiniiki de ma hoka, de ma gota gea naga ihokaka ho ingodumoka ma hoka."
MRK,11,02301,"Ho ma gotaika gea wolegahi la wato wamake ma hofoko. Masara wolegaika de ma hoka dika naga, masara moioo de ko iwa ma hofoko ma gotaka gea."
MRK,11,02302,"{14}  Ho Una wohikoboto ma gotaika gea wato, “Ibootohi ihofoko, ho ko moiokaua yomale ani hofokino naa!” De ona iwinii-niiki yoihene ai koboto ma demo gea."
MRK,11,02304,"{15}  Ho de ipaha de ona yogila-gila daku o Yerusaleeme ma kotaiye. Yomahiadoniyeoka de ahao o Yesusu wowohamikali Ma Jou ai Tau ma loaka. Wowohamika de naga wamake o nyawa yomatiwi-tiwi genangoka, abe utu yotobafuku-fukunu o aewani la o nyawa yomaija de yomahihuba de o aewani gea. De naga utuoli o aewani yotobaija-ija genangoka."
MRK,11,02305,"Ho ona mata-mata o Yesusu womulaenge waduhu Ma Jou ai Tau ma loaino. De utuoli genangoka abe ona yotobaturuuru o nyawa manga tiwi, de ona yotobaturuuru manga meja wamotumu la hiadono manga tiwi ikokipurarahoka. De utuoli yotobafuku-fukunu o namodaara, to onangoo manga kuruhii wakumuruku."
MRK,11,02306,"{16}  De ona abe yotobafuku-fukunu, gea manga kiahonanga ko wahigunoaua ona yao-ao aika aino Ma Jou ai Tau ma loaka."
MRK,11,02307,"{17}  De gea ipaha de ahao o nyawa genangoka wadotoko wato, “Abeika nitotoihene Ma Jou ai Demo-demo abe ma dihira ihitulihukuoka."
MRK,11,02308,"Ma dihira gea Ma Jou wotemo hokonaa wato, ‘Ahi tau ahao ihiromanga o niniata ma tau la tato o nyawa o kia-kiaka dika o duniaka naa ma ka idadi yoboa ahi tauino naa de yomaniata Ngohino.’ Masara ngini naa nihidadioka Ma Jou ai Tau yotobarusi-rusi manga ngi.”"
MRK,11,02309,"{18}  De o nyawa yowoe-woe genangoka o Yesusu wahiheranga ma titi ai demoino gea onangika. De ona abe yodadi manga hidemo ma nyawa yokokurutiye Ma Jouika de ona abe yotobadoto-dotoko o Musa ai Paretaino, onangoo naga yoihene ai demo gea de yamake abe yowoe-woe duru wahiheranga."
MRK,11,02310,"Ho ona gea yohawanoka de yomakoketemo ato, “Done naa o kokawaaha ahao ko inaniikokaua.” De gea yomulaengoka iwihidee la ato o Yesusu iwitoma."
MRK,11,02311,"{19}  Ipaha de yofutuku de o Yesusu de iwinii-niiki yohupu ma kotaino gea, hoka manga biaha o futu-futuiye yohupuino."
MRK,11,02313,"{20}  De ma dawangeino yoikoli daku o Yerusaleeme ma kotaiye, de o gogilioro ma gota gea atilakuru de amake abe duru imoraa de hiadono itoolengoka ma gota gea. Ka hiadono ngaro ma dekaroka de auku ka hiadono ma ngutu-ngutukuku masara ikokihonengoka."
MRK,11,02314,"{21}  De ahao o Peturusu womahohininga o Yesusu ai demo abe kanugonino wohitemoka ma gotaika gea de wotemo Unangika wato, “Ahi Guru, abeika ma gota naa abe kanugono Ngona nohikobotoka! Naa ihonengoka!”"
MRK,11,02315,"{22}  De o Yesusu wapaluhu iwinii-niikika wato, “Kiani niwingaku Ma Jouika!"
MRK,11,02316,"{23}  Abe naa tagou-goungu tinihingahu, onagona dika duru iwingaku Ma Jouika abe manga ngongaku ko idomo-domoua, ona gea manga gogahoko o kia dika de gea Ma Jou wahidoaka onangika."
MRK,11,02317,"Abe ngaro ona yahuloko o lokuika gea ato, ‘Nomagorakoka de nomahidulutuoka o gahiuku!’ De nako manga huhuloko ma demo yangaku abe ahao idadi, gea ahao Ma Jou o loku gea wagoraka de wahidulutuoka."
MRK,11,02318,"{24}  Gea ho tinihingahu tato abe ma oraha nimagahoko moi Ma Jouino, gea iti ningaku abe nia gogahoko gea Ma Jou ka idadi winihidoaka. De nako hokogea nia ngongaku, ahao Ma Jou winihidoaka nia gogahoko gea."
MRK,11,02319,"{25}  De abe nimaniata ma getongo, nako naga niagogonuku nia hiningaka abe o nyawaika ko niasanangiua, gea manga howono nginika kiani niapongokahi de gea ahao ka idadi nimaniata. Nako hokogea nidiaiokahi, gea nia Baba o Horogaka, Unangoli ahao nia howono Unangika waofi abe niatilakuru to Una ai Pareta."
MRK,11,02320,"{26}  [Masara nako to ona manga howono nginino ko niapongua, ahao Unangoli ko waofiua ti ngini nia howono Unangika.]”"
MRK,11,02322,"{27}  De ipaha de yomahiadoniyeoli o Yerusaleeme ma kotaiye. De o Yesusu wotagi-tagi Ma Jou ai Tau ma loaka de naga o hidemo ma nyawa Ma Jouiye manga hohidimono de ona abe yotobadoto-dotoko o Musa ai Paretaino de o Yahudi ma nyawa manga hohidimono, ona mata-mata yokokiboa o Yesusino."
MRK,11,02323,"{28}  De ona gea iwileha o Yesusika ato, “O kiaino ani kuaha la hiadono kanugono o nyawa naduhu abe yotobafuku-fukunu Ma Jou ai Tauoka? De onagona honanga inihidoaka manga kuaha Ngonaika la gea ka idadi nodiai?”"
MRK,11,02324,"{29}  Masara o Yesusu ko womafetongua onangika ho watemo wato, “Iya, marai gea ko tinipaluhuahi. Masara naga moi Ngohi tato tinilehahi nginika. De nako ngini ka idadi nihipaluhu Ngohino, de ahao Ngohioli tinipaluhu nginika abe tinihingahu ma titi ahi kuaha o kiaka de aino. Masara nako ngini ko nihipaluhua, Ngohioo ko tinipaluhua nginika."
MRK,11,02325,"{30}  Ho hokonaa ahi leleha. Nako nengokadau abe o Yohanese Wotobaohi-ohiki, to una ai kuaha o kiaino la hiadono o nyawa waohi-ohiki, Ma Jouoka de aino eko o nyawaka de aino dika ai kuaha? Abeika nipaluhu!”"
MRK,11,02326,"{31}  Ho ona duru yomakoketemo ma titi ai leleha gea, ho yotemo ato, “Ou, ai leleha naa done sarakia de hopaluhu? Nako hipaluhu Unangika hato, ‘Ma Jouoka de aino o Yohanese ai kuaha,’ gea de ahao kiani Una wonaleha wato, ‘Ho gea adodoa ho ko niwingakua unangika?’"
MRK,11,02327,"{32}  De masara nako hipaluhu hato, ‘O nyawaka de aino dika ai kuaha,’ de done sarakia?” Manga demo hokogea angamoi yamodongo manga gogianongoruika, abe ko manga ngoe iwingaku abe o Yohanese una Ma Jou ai uru ma dodofanga womatengo."
MRK,11,02328,"{33}  Ho ma bahaika de manga hohidimono gea iwitemo o Yesusika ato, “Marai gea ko mihiorikua.” De ahao o Yesusu wotemo wato, “Angamoi gea ngini ko nipaluhua, Ngohioo toluku tinihingahu abe ma titi ahi kuaha o kiaka de aino la ka idadi o nyawa gea taduhu Ma Jou ai Tauino.”"
MRK,11,02329,"Hokogea idadi abe o Yesusu de o Yahudi ma nyawa manga hohidimono yomakoketemo, de manga demo o Yesusu wahikala abe to ona manga hininga wohikawalimi."
MRK,12,02330,12
MRK,12,02331,"{1}  De ahao o Yahudi ma nyawa manga hohidimono gea nagahi o Yesusoka de Una womulaenge wodotoko abe wahiketero ona, wato, “De naga womatengo o angguru ma redi wodatomo."
MRK,12,02332,Wodatomo ibooto de wohigilolitino wadaduhu ma redi gea. Wadaduhu ibooto de ahao wofaiti o humu moi abe o angguru ma teongo ahao ihahuru genanguku. De ahao moi wodiai abe o redi yogoa-goana manga tau.
MRK,12,02333,De gea mata-mata wabootoka de o nyawa yamuruono naga ahao wahewa la wato ona yoogoana to una ai redi gea.
MRK,12,02335,"De o redi ma dutu de yogoa-goana yomahiketehibehehongo la nako adonoka ma oraha abe ahao amake o redi ma hasili, de ahao ma hasili gea yaregu la ahao ma hononga iwihidoaka o redi ma dutuika. De yomahiketehibehehongo ibooto de ahao o redi ma dutu wosoboka de wotagi-tagi o tonaka utuikali."
MRK,12,02336,"{2}  De ipahaino de adonoka ma oraha abe ai redi naga de ma hasiloka, de o redi ma dutu ai huhuloko womatengo wihidingoto yogoa-goanika la wato wale ma hasili ma hononga o angguru ma redino."
MRK,12,02337,"{3}  Masara ma huhuloko gea womahiadono ma redika de ahao ona ma gogoana iwitaokino de iwipoha-poha unangika. Iwipoha-poha ibooto de ahao iwihuloko wolio ma redi ma dutuika, masara ka womagiawawe dika."
MRK,12,02338,{4}  De una wolio ma redi ma dutuika de ahao ma dutu ai huhuloko womatengoli wihidingoto abe ma redi yogoa-goanika. De unangoo ma iwipohali hiadono ai peaika iwilaboka de duru iwidoa-doana. De unangoo ko idadiua wamake ho wolio womahomoa dika.
MRK,12,02339,"{5}  De ahao ma redi ma dutu womatengoli wihidingoto ai redi yogoa-goanika, masara una gea iwitomaka dika. Hokogea idadi ho ai huhuloko yamuruonohi naga ho onangoli wahidingoto yomatengo-tengo, de utu yapoha-poha dika, ma utu yatomakali."
MRK,12,02340,"{6}  De ipaha o redi ma dutu wato naga womatengokahi wihidingoto, de una gea to una ai ngofaka ma dutu abe una gea duru widora. De ma bahaika ai ngofaka gea wihidingoto abe ma redi ma gogoanika de wato, ‘Ona gea kiani naga manga horomati ahi ngofakika.’"
MRK,12,02341,"{7}  Masara ka de woboa de abe ma redi yogoa-goana yomahikagaro ato, ‘Una gea o redi ma dutu ai ngofaka. Abeika hitomaka la naa ai oara mata-mata homahitongoneoka dika!’"
MRK,12,02342,"{8}  De iwihidee hokogea ho iwitaokino ma dutu ai ngofaka gea de iwitomaka, de ai honenge yaumoka ai redi ma poretika. Marai hokogea dika aika ahi hiketero.”"
MRK,12,02343,"{9}  De o Yesusu wotemohi o Yahudi ma nyawa manga hohidimonika wato, “Masara naa moi tinileha. Nako ngini, o angguru ma redi ma dutu gea ahao koaho o kia wodiai?"
MRK,12,02344,"Iya, Ngohi tato koaho una ma hirete wolio ai redika la ai redi yogoa-goana koaho wahibinaaha. Wahibinaaha ibooto de ahao o nyawa utuoli wairiki la onangoli ahao yogoa-goana ai angguru ma redi gea. Hokogea Ngohi ahi hininga.”"
MRK,12,02345,"{10}  De ahao o Yesusu wohigila-gilahi ai demo onangika wato, “Abe ma titi ona iwioluku ma dutu ai ngofaka, gea imakiniiki de abe ma dodihiraka naga itulihukuoka Ma Jou ai Demo-demoka,"
MRK,12,02346,"abe itemo hokonaa ato, ‘Naga moi o hakaru abe ona o tau yotobadodiai aolukoka enangika, masara ma hakaru gea ena ahao idadioka o tau ma lifunu abe duru ihira yakelengauku dau ma tonakuku."
MRK,12,02347,"{11}  De gea duru Ma Jouoka de aino wodiai, de duru inahisanangi de abe duru inahiheranga.’ Hokogea itemo Ma Jou ai Demo-demoka, ho mode ngini ko ma moiuahi nibasa ma demo-demo gea? Abeika nimafikirohi ai demo gea ma dumutu onagunaika.”"
MRK,12,02348,"{12}  De ma hohidimono gea duru ihiorikoka abe o Yesusu ai hiketero gea tanu wahiketero ona, abe ona iwioluku Unangika. De tanu ona ato ma oraha gea dika de o Yesusu iwitaokino masara ko idadiua angamoi yamodongo o nyawa yowoe-woeika hiadono ka iwikokinoaika dika ho ona ka yokokilio dika."
MRK,12,02350,{13}  De ipaha de o agama ma hohidimono gea yahidingoto o Yesusika o Farisi manga doomuino ma nyawa yamuruono naga de o Herodese ai nyawa yamuruono naga. Ona yahidingoto Unangika la ato iwileha de ihititi genangino la ahao yolio la ato iwikalaki Una.
MRK,12,02351,"{14}  De ona yoboa o Yesusino de iwitemo ato, “Mia Guru, abe ngona minihiorikoka ngona notobagou-goungu de ngona ko nairikua o nyawa. De Ma Jou ai mau ngoneino nomidotoko duru nagou-goungu. Ho gea miato ngonaika minileha, de hokonaa mia leleha."
MRK,12,02352,"Sarakia, abe naga o pajaka ma tiwi abe wogaho-gahoko o Roma ma nyawa manga koano ngone homoi-homoiino, masara nagali nanga agama ma pareta hohidifikiri. Ho gea minileha, ngona nato ma tiwi gea itiai hohidoaka unangika eko ngaro ufa hohidoaka? Sarakia ngona?”"
MRK,12,02353,"{15}  Masara o Yesusu wahiorikoka naga manga hidee abe ahao ato iwikalaki, ho Una wato, “Adodoa ho ngini nihitaili? Abeika niaoino moi o tiwi ise-senge la ka idadi tolegahi.”"
MRK,12,02354,"{16}  De ahao gea moi iwihidoaka de ahao Unangoli waleha onangika wato, “Ma tiwioka naa to onaguna ai hapa naga de to onaguna ai romanga?” De gea iwipaluhu ato, “De gea to o Roma ma nyawa manga koano.”"
MRK,12,02355,"{17}  De ahao watemo onangika wato, “Ho gea tato o kia dika naga abe hohiromanga hato to ma koano, gea itiai nihidoaka ma koanoika. Masara nagali o kia dika abe hato to Ma Jou, ena gea kiani niwihidoakoli Ma Jouika.” De gea duru yokokiheranga abe Una ka idadi wopaluhu de ko idadiua iwikalaki ma titi ai bobaluhino gea."
MRK,12,02357,{18}  De ahao nagali o Saduki manga doomuino ma nyawa yoboa o Yesusino. De marai o Saduki ma nyawa ona yotobadotoko abe nako o nyawa yohonengoka de duru ko idadiua de yomomiki manga honengino. Masara naa onangoo yoboa o Yesusino de ato iwileha moi angamoi yoigo yokadatoro ma titi o momomiki la iwihikala genangino.
MRK,12,02358,"{19}  De ona iwitemo Unangika ato, “Mia Guru, naga moi mia leleha."
MRK,12,02359,"Ma dodihiraka nanga tofora o Musa wohitulihuku Ma Jou ai Pareta moi abe itemo hokonaa, ato, ‘Masara nako womatengo woilakoka masara ko wamakeuahi ai ngofaka de gea wohonenge,"
MRK,12,02360,kiani ai dodotoli woilaka abe de ai riaka ngoi fao gea de ahao o ngofaka yamake yamuruono naga de o ngofaka gea hahiromanga to ai riaka ai ngofa-ngofaka.’ Hokogea to Musa ai Pareta moi itemo.
MRK,12,02361,"{20}  Ho naa o ade-ade moi miniade-ade ngonaika la nomafikirohi o Musa ai Pareta gea. Abe ma moiuku naga o nauru yatumidi, de gea ona o roria-dodoto ma dutu mata-mata. De ma riaka gea una woilaka masara ko wamakeuahi ai ngofaka de una wohonengoka."
MRK,12,02362,"{21}  De ipaha de ai riaka widatekuku ai riaka ngoi fao unangoli womile, masara unangoli ko iwa ai ngofaka de wohonengoka. De ahao ma gorona widatekuku ahao unangoli womile, de unangoli ko iwa ai ngofaka de wohonenge."
MRK,12,02363,{22}  De ka hokogea mata-mata idadi abe yatumidika ko iwa manga ngofaka. Ho ona gea ko moiua yamake o ngofaka ma ngofeka momatengoino gea. Ho de ma bahaika de ma ngofekali mohonengoka.
MRK,12,02364,"{23}  Ho naa minileha, ahao abe ma oraha yohone-honenge yokokimomikiye, ahao ma oraha gea de ma ngofeka to onaguna ngoi fekata, abe ma dihira o duniakahi de ona yatumidi yokokiilaka munangika?”"
MRK,12,02365,"{24}  De o Yesusu wapaluhu onangika wato, “Iya, marai naga abe duru niataoko ihowono! Nako ngini niafikiri niato o nyawa yohonengoka ko yomomikokaua, gea ma titi Ma Jou ai Demo-demo ikuranga nimangaratii, de ngaro Ma Jou ai kuaha ma enangoo ko niataokuahi."
MRK,12,02366,{25}  Ho ihira-hira marai tinihitararono abe ahao ma oraha yohone-honengoka yokokimomikiye. Angamoi ma oraha gea de o nyawa ko yoilakokaua. Abe ma oraha gea ona ngade-ngade yomaketero de Ma Jou ai momalaekata o Horogaka abe onangoo ko yoila-ilakua.
MRK,12,02367,"{26}  De abe ma titi ona yohonengoka de yomomiki, mode ngini ko nibasauahi o Musa ai bukuoka abe inahingahu ma titi gea?"
MRK,12,02368,"Abe ai bukuoka de inahingahu ma titi Ma Jou naga o gota ma eteteke itoka-tokaroka de witemo o Musaika hokonaa, wato, ‘Abe ani totofora o Abarahaama de o Isaka de o Yakubu, ona gea ka ihihigiriiriohi Ngohino angamoi Ngohi naa to ona manga Jou.’"
MRK,12,02369,"Hokogea Ma Jou wotemo. Ho abeika naa niafikiri, abe ma oraha gea Ma Jou witemo o Musaika, gea ona yaruange manga badanga yokokihonengoka, eko sarakia? Masara Ma Jou ka wotemohi wato, ‘Ona gea ka ihihigiriiriohi Ngohino.’ Ho abeika, nako ka manga honenge dika, done sarakia de iwihigiriiriohi Ma Jouika? Ona yohone-honenge ko yakunua iwihigiriiri."
MRK,12,02370,"{27}  Ho genangino hamake abe ona gea yaruange ka yowangohi naga Ma Jouoka de ka hiadono ma oraha naa nagahi manga gogao manga Jouika. Angamoi nako ona ka manga honengokahi dika, gea de Ma Jou ko wafetongua wato, ‘Ona gea ka ihihigiriiriohi Ngohino.’"
MRK,12,02371,"Ho nako ngini niato ona yohone-honenge ahao ko yomomikua, genangoka de hiadono duru niahowono!” Hokogea o Yesusu ai dodaere onangika."
MRK,12,02373,"{28}  De ahao ma oraha o Yesusu de o Saduki ma nyawa gea yomakoketemo manga gogiriakahi de naga woboaino womatengoli wotobadotoko o Musa ai Paretaino. Una woboaino de woihene o Yesusu ai demo abe wapaluhu o Saduki ma nyawaika, de una gea doka ai hiningaka wato, “Naa una duru itaana ai bobaluhu onangika!”"
MRK,12,02374,"Ho hiadono una dika ma hirete wileha moi o Yesusika wato, “Guru, nako Ma Jou ai Pareta mata-mata ngoneino abe o Musa wohitulihuku ma dihira, o pareta o kiahi abe duru ikurutiye?”"
MRK,12,02375,"{29}  De o Yesusu wipaluhu wato, “Ma pareta abe itemo hokonaa ato, ‘Abeika ngini o Isiraele ma nyawa nitotoihene, nanga Jou o Yawe, Una gea dika to ngone nanga Jou, de ko iwa utu!"
MRK,12,02376,"{30}  De kiani nia Jou o Yawe, kiani Unangikahi niwidora de nia womaha ma gahumu, de kiani niwidora de nia wowango ma gahumu, de kiani niwidora de nia hininga ma gahumu, de kiani niwidora Unangika de o kia dika mata-mata abe naga nginioka!’ De ma pareta ka genangohi duru ikurutiye nako Ma Jou ai Pareta mata-mataika."
MRK,12,02377,"{31}  De nagali ai pareta moioli abe ngade-ngade imaketero ma gurutiye, de gea ma pareta inahigaro hokonaa ato, ‘O nyawa utuika kiani niadora imaketero hoka ti ngini nia roehe ma hirete niodora.’ Nako Ma Jou ai Pareta mata-mataika, ka o pareta hinootohi gea duru ikurutiye.”"
MRK,12,02378,"{32}  De ahao una wotobadotoko gea witemo o Yesusika wato, “Guru, gea duru itaana ani bobaluhu gea! Duru nagoungu nato Ma Jou womatengo dika de ko iwa o Jou utu!"
MRK,12,02379,"{33}  De genangoli nagoungu nato, ‘Kiani nanga Jou hidora de nanga womaha ma gahumu, de kiani hidora de nanga hiningaoo ma gahumu, de kiani hidora Unangika de o kia dika mata-mata abe naga ngoneoka, de o nyawa utuika hadora imaketero hoka to ngone nanga roehe ma hirete hoodora.’"
MRK,12,02380,"De nako gea mata-mata haniiki, duru hihisanangi Ma Jou. Abe ngaro haniiki ai pareta mata-mata utuoli abe ma titi o aewani eko o kia dika naga homahihuba Ma Jouiye, gea igoungu iwihisanangi Ma Jou. Masara abe hidora Unangika de hadora o nyawa utuika, ka enangohi gea duru iwihisanangi.”"
MRK,12,02381,"{34}  De ai bobaluhu gea o Yesusu woihene de womatemo wato, “Naa una duru itaana ai bobaluhu gea,” ho hiadono witemo unangika wato, “Ngona marai ma hohutulokahi de nodadioka Ma Jou ai kawaaha la Una wonihikoano ngonaika.” De gea ipaha de marai o nyawa ko moiokaua de yamoroini iwileha o Yesusika abe ma titi iwitaili."
MRK,12,02383,{35}  De ahao o Yesusu wadotoko o nyawaika Ma Jou ai Tau ma loaka de naga o leleha moi Unangoli wato woleha la ka idadi o nyawa yomahihohininga.
MRK,12,02384,"De waleha o nyawa yowoe-woeika wato, “Ona abe yotobadoto-dotoko o Musa ai Paretaino ona yodotoko ato, ‘Nanga Koano o Kristusu abe ma dihira Ma Jou winihibehehongoka wato ahao wihidingoto nginiuku, Una gea ka o nyawa biaha dika angamoi wodadi nanga tofora o Dautu ai totoforaukuino.’"
MRK,12,02385,"{36}  Masara Ngohi tinileha, done sarakia hiadono nanga Mesia gea ka o nyawa biaha dika? Angamoi o Dautu una ma hirete wihiromanga de wigorakiye nanga Mesiaika gea wato, ‘Ahi Baluhu idodutu.’ Ho nako o Dautu wigorakiye o Kristusu wato ai Baluhu, gea itararono abe nako o Dautu de o Kristusu de kiani ka o Kristusohi duru wokurutiye."
MRK,12,02386,"Angamoi abeika to Dautu ma hirete ai demo-demo abe ma dihira wotulihuku, wotemo wato, ‘Ma Jou o Yawe wotemo ahi Baluhu idodutuika wato, “Naino nogogere ahi nirakoka la ngone hohikoano mata-mataika ka hiadono ani musu gea duru manga hingounu naga Ngonaika.”’"
MRK,12,02387,"Hokogea ma dihira o Dautu waturu to Ma Jou ai demo abe gea witemo o Dautu ai Baluhu idodutuika. De gea ko to Dautua dika ai demo, angamoi Ma Jou o Womaha wihihira-hira o Dautu hiadono ai demo gea wohitulihuku.”"
MRK,12,02388,"{37}  De ahao o Yesusu wogila-gila wotemo wato, “Abeika o Dautu wihiromanga nanga Mesia abe Ma Jou wonahibehehongoka wato, ‘Ahi Baluhu idodutu.’"
MRK,12,02389,"Ho nako igoungu nanga Mesia gea to Dautu ai Baluhu idodutu, sarakia, ka idadiohi ona abe yotobadoto-dotoko o Musa ai Paretaino iwihiromanga ato, ‘Nanga Mesia Una gea ka o nyawa biaha dika angamoi wodadi nanga tofora o Dautu ai totoforaukuino?’"
MRK,12,02390,"Nako Ngohi, gea duru ko idadiua!” De o nyawa yowoe-woe genangoka duru yogarago ma titi o Yesusu ai demo gea."
MRK,12,02392,"{38}  De o nyawaika wadotokohi wato, “Nimahidodiai ona abe yotobadoto-dotoko o Musa ai Paretaino! Ona gea duru yomatobasade abe yoigo manga baju ma rorahai yomahinoauku de yotagi-tagi la ato yomahimatoko manga kuaha ikurutiye o nyawaika. De duru yoigoo o nyawa yahayanga onangika o kiaka naga abe o nyawa yowoe-woe."
MRK,12,02393,"{39}  De naga moioli yoigo, nako nanga dodotoko ma tau-tauoka de duru yoigo o nyawa manga himangoka de yogogeruku. De nako o ngolo-ngolomokaoo de duru yoigo yogogere o kiaka naga yokokurutiye manga gogogeroka."
MRK,12,02394,{40}  De ona gea yarusi o ngo-ngofekaika abe yofao la yaora onangino manga tau ka ma moi de manga kiahonanga. De gea yodiaioka yofao-faoika de ahao o nyawa manga hima-himangoka de yomaniata ma dekanino la ato manga totiai yahimatoko o nyawaika.
MRK,12,02395,Ho gea Ngohi tato ona abe yotobadoto-dotoko o Musa ai Paretaino ahao to onangohi manga hohowono duru ilamoko.” Hokogea o Yesusu wahitiari yowoe-woeika abe ma titi ona abe yotobadoto-dotoko o Musa ai Paretaino.
MRK,12,02397,{41}  De ahao o Yesusu woikohi de wogogeruku la womalega Ma Jou ai Tau ma hidoaka ma petika. Abe ma peti ma goronauku gea o nyawa yotobanoa manga tiwi abe yato yahidoaka Ma Jou ai Tau ma karajaangika. De walega-lega ma oraha ona abe de manga tiwi-tiwioka yatotilakuru de yonoa manga hidoaka ma peti ma goronauku.
MRK,12,02398,"{42}  De ipaha de naga momatengo o huha ma nyawa abe mofao-faooka matilakuru de monoa ka o tiwi ise-senge hinooto dika, abe ma tiwi gea tanu duru ko kia-kiaua ma titi."
MRK,12,02399,"{43}  De gea o Yesusu wamake de ahao wahokino abe iwinii-niiki de wotemo wato, “Naa moi tagou-goungu tinihingahu. Nako o nyawa mata-mataika masara o ngo bao gea ka to munangohi ami hidoaka duru ilamoko Ma Jou ai himangoka."
MRK,12,02400,"{44}  Angamoi ona utu mata-mata manga tiwi ma boloiino ihidoaka masara nagahi ma amoko yagogonika. Masara muna gea, ngaro duru mohuha ma mohidotodoakoka, abe ami tiwi gea ngaro ma hohutulokahi masara ko matumungua.”"
MRK,13,02401,13
MRK,13,02402,"{1}  De ipaha de o Yesusu de iwinii-niiki Ma Jou ai Tau ma loaka de yosobo, de womatengo iwinii-niikino witemo wato, “Guru, abeika ma hohailoa ma tau mata-mata naa abe hohidefetongo Ma Jou ai Tau, de abeika o hakaru hokogea ma ago-agomo abe genangino yodiai Ma Jou ai Tau. Duru ma rorahai!”"
MRK,13,02404,"{2}  De o Yesusu wihitararono wato, “Igoungu, masara naa tonihingahu ma titi Ma Jou ai Tau naa. Ika-ika de to ena ma hakaru gea ko imaritabiokaua, angamoi ma tau gea ikokikiliangoka.”"
MRK,13,02405,"{3}  De wotemo ibooto de yogila-gila yohupu o Yerusaleemino de youtiuku ma dolaka, de ahao yodoali de yomahiadono o Saitunu ma lokuiye. De genangoka wogogeruku o Yesusu de wamake Ma Jou ai Tau doka ma dola ma honongaka."
MRK,13,02406,"De o Peturusu, o Yakobusu, o Yohanese, de o Andareasa yaino Unangino la yamotoa dika de ahao iwileha ato, {4}  “Mia Guru, abe kangano Ngona notemoka nato Ma Jou ai Tau gea duru ikokikiliangoka, gea ma titi o kia?"
MRK,13,02407,Muruonoka de ahao idadi Ma Jou ai Tauika? De ma dodunguu o kia abe ahao idadi la miamake de genangino mihioriki abe itigioka ma karusaka gea?”
MRK,13,02408,{5}  De o Yesusu wapaluhu de wahitararono onangika ma titi ma dodunguu o kia abe ahao idadi ma oraha o dunia ma bobaha itigioka.
MRK,13,02409,"De ai bobaluhu onangika hatoli ikurutu, de womulaenge wapaluhu onangika hokonaa, wato, “Igoungu, ahao ma baha ko adonuahi de naga idadioka ma dodunguu. Ho ngini kiani ka ihikaika nimaagoana la ufa o nyawa inibudi abe ona ato, ‘Naa itigioka o dunia ma bobaha.’"
MRK,13,02410,"{6}  Angamoi ahao o nyawa manga ngoe yoboa de ona gea yomahingahu-ngahu ato, ‘Ngohi naa nia Mesia, nia Koano abe ma dodihiraka Ma Jou winihibehehongoka.’ Hokogea yomahingahu angamoi inihioriki abe ngini nia koano gea niwidodamaa la nako woboaka, gea nihioriki o dunia ma bobaha itigioka."
MRK,13,02411,De ona gea ma titi manga hingahu ma demoino hiadono o nyawa manga ngoeika ahao yabudi hiadono yafikiri ato ma bobaha adonoka. Masara ngini naa ufa inibudi.
MRK,13,02412,"{7}  Angamoi ahao naga ma ngoe idadiohi masara gea ma baha ko adonuahi. Abe hoka ngini ahao niihene o parangi manga gigoro itigi-tigino de utu ahao naga inihingahu ma titi o nyawa manga gurutika de yomaketeparangi, de gea ngaro ufa dika de nihawana. Igoungu gea kiani idadi, masara nako gea, ko ma titiua ma baha adonoka."
MRK,13,02413,"{8}  De o nyawa yomahikapongo moi de manga musu yomaketeparangi, eko o nuuhu hinooto de yomakumusu. De ma oraha gea o tonaka idadi ihikelu-kelu ma ngoe, de o tonaka utuoli o nyawa ko manga ngoe yohonenge angamoi naga o hafini ma amoko."
MRK,13,02414,"Masara gea mata-mata ka ma lifunu dika, de ka idadi hohiketero abe o ngofeka momatengo abe ami gahe itigioka ho hiadono ami pokoroka naga igoli-goli. De ino-ino de utuohi idogo ami kangela. De gea imaketero abe nako utuohi itigi o dunia ma bobahaika, utuohi idogo ma kangela.”"
MRK,13,02415,"{9}  De o Yesusu wahitararonohi wato, “Ngini kiani ka ihikaika nimaagoana, angamoi ahao o nyawa initae-tae de inihidoa-doaka nia hidimonika abe ona gea yotobauru-urusu o nyawa, de marai duru inipoha-poha nia dodotoko ma tau-tauoka."
MRK,13,02416,"De nagali ahao o gogubernuuru de o kokoano manga hima-himangoka kiani nimaokoiye ma titi nihiniiki Ngohi, de gea ka idadi nimahingahu onangika ma titi nia ngongaku Ngohino."
MRK,13,02417,"{10}  Abe kiani o Abari ma Rorahai niahingahuokahi o nyawa mata-mataika o duniaka naa, de ahao ka idadi o dunia ma bobaha adonoka.”"
MRK,13,02418,"{11}  “De ahao nako initaokoka de inihidoakika yotobauru-urusika, gea ngaro ufa nihawana de nimatemo niato, ‘Adoo, ka o kia de ahao totemo onangika?’ Gea koua, masara ma oraha adonoka de o kia dika ipudaiye nia hiningaiye, gea nitemo dika, angamoi gea tanu ko nginiua nitemo, masara gea Ma Jou o Womaha wotemo de wapake nia uruino.”"
MRK,13,02419,"{12}  “De ma oraha gea nagali ahao idadi abe o nyawa manga ngoe manga tau-tauoka, ngaro yomahitaumoi ma, abe utu ko ihingakua yamusu abe ona ihingaku-ngakuika. Abe hoka o ria-dodoto yahinooto de womatengo abe ko wohingakua wikalaki ai ria-dodoto abe wohingakuoka Ngohino la o nyawa iwitoma."
MRK,13,02420,De hokogenangoli idadi abe hoka o ngofaka womatengo wohingaku masara ahao ai baba wihidoaka o nyawaika. De nagali o ngofa-ngofaka utuoli abe ko ihingakua de ahao yalawa-lawana manga meme de manga babaika abe ihingaku-ngakuoka de ka hiadono o nyawa yatoma manga dimono gea.
MRK,13,02421,"{13}  De ngini ahao o nyawa mata-mataika ka inidoha-dohatika ngini ma titi nidadioka to Ngohi ahi nyawa, masara onagona dika yomatotongohono hiadono o dunia ma bobahaika, ona gea ahao Ma Jou wahihohe manga kangelaino.”"
MRK,13,02422,"{14}  “De naa moioli tinihingahu abe ahao idadi ma oraha gea. Abe naga moi ahao niamake de nia lako abe gea duru itotorou Ma Jou ai himangoka de gea imahigogere o ngi moioka abe duru ko idadiua iboa genangino. Iya, ahi demo gea kiani duru niongano-nganono la ka idadi niataoko ma titi."
MRK,13,02423,"De ma oraha ma dodorou gea iboa genangino de niamake de nia lako, gea ahao ma baha itigioka, masara nagahi ma kokangela utu ahao iboaino. Ho ma oraha ma dodorou gea niamake de kiani ngini abe nigogere o Yudea ma tonakoka kiani nimataiti niloaroka o loku-lokuika done ma kokangela inihidotadaene nginika."
MRK,13,02424,"{15}  Abe nako ngini utu naga nia tau ma poretoka, ufa ka niwohamohi nia tau ma goronaika de niato, ‘Ahi kiahonanga ma hohutulu toleohi jai-jai.’ Gea ufa, ma kiani niloaroka dika ma loku-lokuika."
MRK,13,02425,"{16}  De ngini utu nako nia redioka ufa nilio de niato, ‘Ahi baju ma doduruuru dika toleohi.’ Masara ngini kiani nikokiloaroka la ufa hiadono o kokangela inihidotadaene."
MRK,13,02426,{17}  De hiokoo manga kangela ma ago-agomo o ngo-ngofeka abe de manga bada-badangoka ma oraha gea de ngaro onangoo abe manga ngofa-ngofaka ma gogilau de ka yahuhuohi.
MRK,13,02427,{18}  De kiani Ma Jouika nimagahoko la ma kokangela gea ko iboauahi abe ma oraha ma maata done duru nikangela niloara ma hoanika angamoi ma maata gea.
MRK,13,02428,"{19}  Abe ma oraha gea duru o kangela de o huha ma ngoe niaohana. De ngaro mata-mataika, masara ka ma oraha genangohi ma kokangela ilago-agomo. Abe duru ma dodihiraka abe Ma Jou wotobatulaada ka hiadono ma oraha naa, ko iwahi ma kangela hokogea ma amoko. De ma kangela gea ahao ipahaino, de duru ko iwakau hokogea ma kokangela idadi ka hiado-adonika."
MRK,13,02429,"{20}  De tanu o kokangela ma oraha gea hatoli itedekana de o nyawa mata-mataika o duniaka naa ahao yahikokibinaahaka, masara Ma Jou ahao kiani o kokangela ma dekana wabatingi, wato, ‘Masara naga to Ngohi ahi nyawa abe duru tasanangi onangika, ho naa o kokangela ma dekana tabatingoka la tato ufa ahi nyawa gea yokokihonenge.’”"
MRK,13,02430,"{21}  De o Yesusu wogila-gila de ai bobaluhu wato, “De ma oraha gea nako naga o nyawa inihigaro ato, ‘Abeika ngini niwilega unangika gea! Gea una nanga Koano abe Ma Jou wonahibehehongoka!’ eko utu ato, ‘Gea una abe dokena, una gea woboaka!’ De ngaro hokogea inihigaro masara manga demo gea ufa ningaku!"
MRK,13,02431,"{22}  Angamoi naga manga ngoe ahao yoboaino de yomahiromanga ato, ‘Ngohi naa ma Koano abe Ma Jou winihibehehongoka,’ eko utu ato, ‘Ngohi naa Ma Jou ai uru ma dodofanga,’ masara ona gea yotobabudi dika, ko yagou-goungua."
MRK,13,02432,"De ona gea o heheranga ma ngoe ka idadi yahimatoko o nyawaika la ato yomahitaana abe manga dodunguu gea Ma Jouoka de aino. Gea yodiai la ato o nyawa yabudi, de tanu yoigo ato Ma Jou ai nyawaikaoo yabudi, masara gea ko adadiua yabudi onangika.”"
MRK,13,02433,"{23}  “Ho naa mata-mata tinihingahuoka la ngini nihioriki abe ma dodunguu o kia ahao idadi ma oraha o dunia ma bobaha itigioka. Ho nako ma dodunguu gea ko idadiuahi, ufa o nyawa inibudi la hiadono niataoko abe ma bobaha gea adonoka. Ho naa tinihitiari tato ngini kiani ka ihikaika nimaagoana done inibudi ma titi o dunia ma bobaha!”"
MRK,13,02435,{24}  De ahao o Yesusu wahitararonohi yaruatika abe ma titi o kokangela gea ipahaikahi de ahao nagali o kia idadi.
MRK,13,02436,"Una wato, “Masara o kokangela gea ipahaino de ahao ‘O wange idadi ifufutuoka de o mede ko ihitararonokaua o duniauku, {25}  de o muru-murumu daku ma hoanoka de auku iota-otaka. Gea ma titi daku ma hoanino ma kiahonanga mata-mata ihikelu-kelu hiadono ma dodagi ko itiaiokaua.’”"
MRK,13,02437,"{26}  “De ma oraha gea ahao o nyawa ihimake Ngohi, o Nyawa ma Ngofaka, abe ma oraha gea toboa naga o lobi-lobi ma goronaka. De gea Ngohi naga de ahi kuahaka duru ilamoko de ahi medebini ma dararono enangoo duru ilamoko, de gea mata-mata ahao o nyawa amake de manga lako."
MRK,13,02438,"{27}  De gea ipaha de ahi momalaekata tahidingoto o dunia ma amokika la gea ahi nyawa mata-mata abe duru tasanangi onangika, ona gea ka idadi yatoomuino o dunia ma lokuoka mata-mataino de yakokiaoino Ngohino.”"
MRK,13,02439,"{28}  “Abeika tohiketero. Nako o gogilioro ma gota, ka idadi genangino homadotoko, e? Abe nako ma jaga-jaga iboleoka de ihokaka, gea ka de hamake de hohiorikoka hato, ‘O, marai itigioka o hiwara ma oraha, angamoi hamakeoka ma dodunguu de.’"
MRK,13,02440,"{29}  De gea imaketero hoka o kangela ma dodunguu mata-mata abe tinihingahuokau kangano. Nako ma dodunguu gea hiadono niamake idadioka, gea ka idadi nimatemo niato, ‘O, marai duru itigioka ai gahe abe wohibehehongo wato ahao woboali.’”"
MRK,13,02441,"{30}  “De naa moi tagou-goungu tinihingahu. Abe ma dodunguu tinihingahuoka naa, gea mata-mata, abe ngaro ma dodunguu ihira-hira ka hiadono ma dodunguu duru itoturuino, masara gea mata-mata ko itedekanokaua de idadioka. Abe ma titi nako o nyawa yowango ma oraha naa naga, ona utu ko yohonenguahi de yadaene mata-mata ma dodunguu de ma kokangela gea."
MRK,13,02442,"{31}  De mangale ma titi to Ngohi ahi demo-demo duru ko iwa ma baha, ho ka idadi nihioriki abe gea ahi demo nginika duru igou-goungu ka hiado-adonika. Angamoi ahao naga ma oraha abe igoungu o dunia naa de o dihangoo duru ko iwaka, masara ahi demo-demo duru itongohono ka hiado-adonika.”"
MRK,13,02443,"{32}  “Masara abe ma titi Ngohi ahao toboali, duru ko moiua de ihioriki abe ma wange o kia eko ma takoro muruono de toboa. De ngaro o momalaekatoo daku o Horogaka ma ko ihiorikua. De ngaro Ngohioo ma ko tohiorikua ahi gahe. Duga-duga Ma Jou o Baba dika, Una wohioriki."
MRK,13,02444,"{33}  Ho kiani ka ihikaika nimaagoana de ufa ka inikiookohi o howonika, angamoi nginioo ma ko nihiorikua ahi gahe gea.”"
MRK,13,02445,"{34}  “De gea imaketero hoka o tau ma dutu womatengo abe wato woikohi ma gurutika. Ma oraha itigioka wosobo de ai huhuloko wahitagongo hokonaa de hokonaa ma karajaanga, de una ma ngorana wotobagoa-goana, unangika wihuloko wato, ‘Nohidodiai noogoana.’”"
MRK,13,02446,"{35}  “Gea duru imaketero ahi behehongo nginika, tato, ‘Ngini niogoa-goana,’ angamoi nginioo ma ko nihiorikua muruonoka de o tau ma dutu gea woboa. Marai ihumuririhuku de woboa, eko marai o futu gorona de woboa, eko marai ngade-ngade itebini de woboa, ekola marai o wange ihiwariha de woboa."
MRK,13,02447,{36}  Ho iti ufa inikiookoka o howonika de ka itodokanino de woboa de winimake nia giooko ma goronaka.
MRK,13,02448,"{37}  De ahi behehongo gea abe tinihibehehongoka, gea o nyawa mata-mataika tahibehehongo tato, ‘Kiani nimaagoana.’” Hokogea o Yesusu ai hitararono onangika abe ma titi o kangela ahao idadi."
MRK,14,02449,14
MRK,14,02450,{1}  De ipahaino de ahao naga o wange hinootohi de naga ma oraha abe o Yahudi ma nyawa ihirame-rame manga rame-rame hinooto. Abe moi o Totilakuru ma rame-rame de moioli abe ihiromanga o Roti abe ko Iwa ma Ragi ma rame-rame.
MRK,14,02451,De ma rame-rame gea ko imulaenguahi de ona o hidemo ma nyawa Ma Jouiye manga hohidimono de onangoo abe yotobadoto-dotoko o Musa ai Paretaino ona yomakoketemo de gea iwihidee la ato o Yesusu yomatohiki abe iwitaoko de iwitoma.
MRK,14,02453,"{2}  Masara ona utu yomahiketehitiari ato, “Ufa Una gea hitaoko o rame-rame ma gogiriaka done ahao o nyawaka ipuda o kangamo.” Hokogea o Yahudi ma nyawa manga hohidimono manga hidee la ato iwitoma o Yesusu."
MRK,14,02454,{3}  De ahao o Betania ma kapongoka de o Yesusu naga wolomo o Simono ai tauoka abe ma dihira iwipado-pado. De ka wogogerohi ma mejaka o Yesusu de naga o ngofeka momatengo moboa Unangino de muna gea maoino moi o boto abe o hakaruino yodiai.
MRK,14,02455,"De ma boto gea ma dola o minya abe ma bounu duru ihailoa, de abe ko asapuruahi ho duru kohahali. De ma boto gea ma tomara mapomaioka de ahao mihituagi o Yesusu ai peauku de ma minya gea."
MRK,14,02456,"{4}  Masara o nyawa utu genangoka ka de gea amake de yongamoka, de ona yomakoketemo ato, “Ou, adodoa ho ma minya ihali-hali gea de maumoka hokogea?"
MRK,14,02457,"{5}  Koaho ma minya gea hafukunu dika la ma tiwi o haaka ise-senge o ratuhu hange hamake, angamoi ngade-ngade imaketero abe o nyawa yokarajaanga manga taongo moi ma dekanino ma hewa. Tanu gea ma ija homamake de ahao hahidoakika o hu-huha ma nyawaika. Masara nako hoka kangano gea ko itiaiua.” Hokogea imitaere munangika."
MRK,14,02458,"{6}  Masara o Yesusu watemo onangika wato, “Niminoaika dika, de ibootohi nimiruwae. Abe muna gea modiaioka Ngohino, gea Ngohi tohiromanga tato duru ma hohailoa."
MRK,14,02459,"{7}  Nako o huha ma nyawa, gea ka ihikaika naga nia hidogoronaka, de o wange o kia dika de niato niaduhunu ma ka idadi niaduhunu dika. Masara Ngohi naa ko ihikaikaua nginioka."
MRK,14,02460,"{8}  O ngofeka naa modiaioka abe gea makunu modiai, abe mohituagioka ahi badangino. Ngaro ko ihilungunuahi masara muna moboa la mato ahi badanga mohidiaioka abe hoka imakiniiki de to ngone nanga biaha ma titi o honenge."
MRK,14,02461,"{9}  De naa moi tagou-goungu tinihingahu, o duniaka naa o kia-kiaka dika ahao yahingahu-ngahu o Abari ma Rorahai o nyawaika, de to muna ami ade-adeoo yahingahu la ka imihohininga ma titi ami datoro ma hohailoa gea abe modiaioka Ngohino.” Hokogea o Yesusu wataere onangika."
MRK,14,02462,"{10}  De ipaha o Yudasa Isikarioto, abe una yangimoi de yahinootoino, una woiki onangika abe o hidemo ma nyawa Ma Jouiye manga hohidimono. Woiki onangika de wahingahu wato, “Ahao o Yesusu ka idadi tihidoaka nginika.”"
MRK,14,02463,"{11}  De o Yudasa ai hidee wahitararono ibooto de ona duru yosanangioka de iwihibehehongo ato, “Iya, hokogea misanangi ani demoika. De ahao ka idadi o tiwi minihidoaka ngonaika.” Gea yomahiketehibehehongo ibooto de o Yudasa womulaenge o ngekomo womalingiri la ka idadi o Yesusu wihidoaka onangika."
MRK,14,02465,{12}  De ipaha o Yahudi ma nyawa manga rame-rame adonoka abe ihiromanga o Roti abe ko Iwa ma Ragi. De naga to ona manga hiaturu abe ma rame-rame gea ma wange ma dodihiraka de o domba moi yomahihuba Ma Jouiye abe ihiromanga o Totilakuru ma domba.
MRK,14,02466,"De ma wange gea o Yesusu iwinii-niiki iwileha Unangika ato, “Mia Baluhu, abe bootino homakokutuono holomo abe homahihohininga ma titi o Totilakuru, ho ngomi naa minileha, o kiaika miloiki la minahidiaiohi nanga inomo?”"
MRK,14,02467,"{13}  De yahinooto wairiki la ona wahidingoto de wahibehehongokahi onangika wato, “Ngini niloikohi doka ma kotaika. Doka ahao niwimake womatengo o akere wohiono-onoko de ai boto ma amoko. Una gea kiani niwiniiki {14}  hiadono wolio ai tauika."
MRK,14,02468,"Genangoka de ahao womatengoli niwimake abe o tau ma dutu, de unangika niwitemo kiani hokonaa ma demo. Abe gea nitemo niato, ‘Hobata, mia Guru wohibehehongo wato, “Ma hibau-bau ma ngi o kiaka abe bootino Ngohi de abe ihinii-niiki genangoka miolomo o Totilakuru ma rame-rame ma inomo?”’”"
MRK,14,02469,"{15}  De o Yesusu wato, “Ahi demo gea niaturuoka de ahao una winihidumutu nginika o ngi moi duru ilamoko abe ma dangiri ilape hinootoiye. Dakenangoka ma kiahonanga mata-mata ingodu-ngodumoka. De genangoka ngini ninahidiai nanga Totilakuru ma rame-rame ma inomo.” Hokogea o Yesusu ai behehongo ibooto abe ona yahinootoika."
MRK,14,02470,{16}  Wahibehehongo ibooto de ahao ona yahinooto gea yosobo yoiki doka ma kotaika. De ma kotaka aika de idadi duru imaketero hoka o Yesusu wotemoka mata-mata. Ho ma ngi gea yomahiadonoka de ona ihidiai abe o Totilakuru ma rame-rame ma inomo. De ihidiai ibooto de ahao manga dodiawoika yagilio.
MRK,14,02471,{17}  De ahao ihohomuku de o Yesusu de iwinii-niiki yangimoi de yahinooto yokokiloiki ma tauika abe kangano ihidodiaioka ma inomo.
MRK,14,02472,"{18}  De ahao ona yolomo manga gogiriaka de o Yesusu wahingahu onangika wato, “Naa duru tagou-goungu tinihingahu. Naa naga nginioka womatengo wolo-olomo de Ngohi, masara una gea ahao wohihidoaka ahi musuika.”"
MRK,14,02473,"{19}  De ka de yoihene gea de iwinii-niiki manga hininga ikokihuhaka, de yomakokawalimi iwileha ato, “Ani demo naa ngohino ma dumutu, eko koua?”"
MRK,14,02474,"{20}  De o Yesusu wotemo onangika wato, “Una gea abe iningimoi de inihinootoino, abe ngone nanga roti homahitabu-tabu homahidodai moi."
MRK,14,02475,"{21}  Igoungu, Ngohi o Nyawa ma Ngofaka kiani tohonenge duru imaketero hoka Ma Jou ai Bukuoka ihitulihukuoka. Masara hiokoo una gea abe wohihidoaka ahi musuika, angamoi ahao ai hohowono ma kangela duru kohaamoko wamake. Koaho una gea ngaro ufa de womaboa.”"
MRK,14,02476,"{22}  De ahao manga gogiriakahi yolomo de o Yesusu o roti waleino de wohitarimakaseokahi Ma Jouiye. Wohitarimakase ibooto de o roti gea wakokabelaka de wahikokidoaka iwinii-niikika de wotemo onangika wato, “Abe ma roti gea tinihidoakikaka gea ka idadi niakokiolomo, abe gea ena hoka to Ngohi ahi roehe.”"
MRK,14,02477,{23}  De o roti yolomo ibooto de ahao waleino o angguru ma gohaka ma teongo o mangko moi de genangoo wohitarimakaseokahi Ma Jouiye de wahidoaka iwinii-niikika la yomaloliokere o mangko moi.
MRK,14,02478,"{24}  Yokokiokere ibooto de ahao wotemo onangika wato, “Ma angguru gea Ma Jou ai behehongo ma dodunguu, abe gea to Ngohi ahi awunu abe ahao ikopoauku la o nyawa manga ngoe manga utumu amake genangino."
MRK,14,02479,"{25}  Naa tagou-goungu tinihingahu, naa ma batingi abe o angguru ma gohaka ma teongo gea ko tokerokauahi. Masara ahao abe ma oraha Ma Jou wahikoano o nyawa, gea de ahao ma hungioli tokere.”"
MRK,14,02480,{26}  De yolomo ibooto de ahao o higiriiri ma nyanyianga yonyanyiokahi Ma Jouiye de gea ma tauino yohupuoka de ahao yoiki yodoa o Saitunu ma lokuiye.
MRK,14,02482,"{27}  De o Saitunu ma lokuoka de o Yesusu wahingahu onangika wato, “Ngini naa ahao nihikokiporete Ngohi."
MRK,14,02483,"Abe gea ka idadi tohioriki angamoi naga ihitulihukuoka Ma Jou ai Bukuoka abe Ma Jou wotemo wato, ‘Ngohi ahao o domba ma gogoana tiboditoka, de gea ai domba imahikokabarihoka.’ Hokogea itemo Ma Jou ai Bukuoka. De igoungu hokogea ahao idadi nginika."
MRK,14,02484,"{28}  Masara ahao tomomikoli ahi honengino, de gea ahao Ngohi toiki tohira o Galilea ma tonakika, de ngini ahao nihihidoduruino.”"
MRK,14,02485,"{29}  De to Yesusu ai demo gea abe ma titi ona ahao iwikokiporete, gea ai demo o Peturusu woihene de womahingahu de ai buturungu wato, “Ahi Baluhu, ngaro ona naa mata-mata inikokiporete masara ngohi naa duru ko toniporetua.”"
MRK,14,02486,"{30}  De ahao o Yesusu witemo wato, “Ahi dodiawo, naa tagoungu tonihingahu, bootino o futu naa dika abe ko itebinuahi, de ngona naa nohioluku. Abe bootino o kuru-kuru ataili ahao ma hinooto de ngona naa nohioluku ma hangeou.”"
MRK,14,02487,"{31}  De o Peturusu ai demo duru widobuturungu wato, “Koua! Hokogenangua! Ngaro ngohi de Ngona homahidohonenge ma ka tomodeke. Ngohi duru ko toniolukua!” De hokogenangoli o Peturusu ai dodiawo utuoli ona mata-mata yokokitemo o Yesusika de manga demo gea imakadaene hoka o Peturusoli ai demo."
MRK,14,02489,"{32}  De ahao o Yesusu de iwinii-niiki yomahiadono abe o ngi moioka ihiromanga o Gesemani. De genangoka o Yesusu wotemo iwinii-niikika wato, “Nimagoo-gogerohi nenangoka, Ngohi dokengika toiki tomaniatohi.”"
MRK,14,02490,"{33}  De o Yesusu wao o Peturusu, de o Yakobusu, de o Yohanese la yomakiniiki de de Una. De yomahiadonika dokenangika de o Yesusu duru ai hininga ihuha hiadono ko womahimakeokaua ai hininga."
MRK,14,02491,"{34}  De Una womahingahu yaruangeika wato, “Ahi dodiawo, naa ahi hininga duru ihuha, abe duru ihilungunoka hidutu tamao hoka ngade-ngade tohonenge naa. De nimagoo-gogerohi nenangoka dika de ufa inikiooko.”"
MRK,14,02492,"{35}  De o Yesusu woiki hatoli watingakika yaruange gea de womamotumuku womaniata Ma Jouiye wato, “Nako ka idadi, iti ufa gea ahi kangela abe itigioka idadi Ngohino.”"
MRK,14,02493,"De wotemohi Ma Jouiye wato, {36}  “Ahi Baba, Ngohi tohioriki de Ngona ko iwa moi la ko idadiua. Ho togahoko la ahi huha Ngohioka nagorakoka, masara, iti ufa to Ngohi ahi mau naniiki, masara tato Ngona dika Baba ani mau naniiki.”"
MRK,14,02494,"{37}  De womaniata ibooto de ahao wolio ai dodiawoika. De waika de wamake ona yomakokiiduoka de yakokiookoka. De watumomiki de o Peturusika witaere wato, “Simono, inikiookokau. Mode adodoa ho ko napoaua nomagoana ka o takoro moiino dika ma dekana?”"
MRK,14,02495,"{38}  De ahao o Yesusu wahibehehongoli onangika wato, “Ngini kiani niwangoro de nimaniata Ma Jouiye la ufa ma dorou inihiatara de niahowono Unangika. Igoungu, nia hininga ka yomodeke masara nia badanga ko apoaua.”"
MRK,14,02496,"{39}  De wotemo ibooto de woikokali ai dingiika de womaniatoli, de ai demo imaketero abe hokokanganoli ai demo Ma Jouiye."
MRK,14,02497,{40}  De wolioli onangika de ka wamake yomakokiiduokali angamoi duru yakiookohi. Ho watumomikoli masara ona duru ko ihiorikua abe hokokia yotemo o Yesusika.
MRK,14,02498,"{41}  De woikoli ai dingiika de womaniatoli Ma Jouiye. De womaniata ibooto de woliokali onangika hidutu ma hangeino, masara ka yakiookohi. Ho wataere onangika wato, “Mode ka nimahiainohi hiadono ka inikiookohi? Marai nia giooko ko iniwedonuahi? Abeika, Ngohi o Nyawa ma Ngofaka naa ahi gahe adonoka, abe ihihidoakoka o howo-howono ma nyawaika."
MRK,14,02499,"{42}  Nimaokoiye la hosobo habuhuku ona gea abe yoboaino! Abeika, una abe naa wohihidoakoka ahi musuika, abe una naa woboainoka.”"
MRK,14,02501,"{43}  De ai gogiriakahi o Yesusu wotemo iwinii-niikika gea de naga o Yudasa woboainoka, abe una yangimoi de yahinootoino masara una gea wihidoaka o Yesusu ai musuika. De nagaoo ko manga ngoe yoboaino de de o Yudasa angamoi ona gea manga hohidimono yahuloko la yoboa."
MRK,14,02502,"Abe manga hohidimono gea ona abe yotobadoto-dotoko o Musa ai Paretaino, de o hidemo ma nyawa Ma Jouiye manga hohidimono, de o Isiraele ma nyawa manga balu-baluhu. Ho ona gea mata-mata yahuloko yowoe-woeika gea la yomakiniiki yoboa la iwitaoko o Yesusu. De ona yakokiao manga humaranga de manga boboha."
MRK,14,02503,"{44}  Masara ma dihira abe ko yoikuahi de o Yudasa wadotokokau onangika wato, “Nako haika de Una abe tibounu, de Una gea kiani niwitaoko de niwigoana nihidodiai abe niwiaoika.” Hokogea wadotoko o Yudasa."
MRK,14,02504,"{45}  De naa woboaino o Yudasa de womataiti woboa o Yesusu ai himangino de witemo wato, “Ahi Guru.” De ahao wibounu o Yesusika."
MRK,14,02505,{46}  De wibounu ibooto de ka iwikokitaokoka o Yesusu.
MRK,14,02506,"{47}  Masara naga womatengo womahitigi-tigino de ai humaranga womagoraka de womatengo wioto hiadono ai ngauku wahahangoka. Abe una gea ai ngauku wahahangoka, una o nyawa manga gilaongo, abe to una ai dutu gea manga hidemo ma nyawa Ma Jouiye manga baluhu wokokurutiye."
MRK,14,02507,"{48}  Ho naa o Yesusu wotemo yowoe-woeika wato, “Adodoa ho hiadono nia humaranga de nia boboha nimagao la niato nihitaoko? Niato bote Ngohi naa o nyawa ma dorou abe totobalawana nanga popareta ho hiadono kiani naga nia dae la ka idadi nihitaoko?"
MRK,14,02508,"{49}  Masara nengokadauinohi o wange-wangeiye Ngohi naga de de ngini Ma Jou ai Tauoka abe tinidotoko, masara gea de ko nihitaokua. Ma gea adodoaua, angamoi kiani idadi hokonaa la ingodumoka gea abe Ma Jou ai Bukuoka ihitulihukuoka.”"
MRK,14,02509,{50}  De gea o Yesusu iwinii-niiki yokokiloaroka ho ka iwidogunoaika.
MRK,14,02510,"{51}  De naga genangoka womatengo o goduuru winiiki o Yesusu de ka womangoerino dika. De tanu ona ato unangoo iwitaoko, masara ka ai ngoerino dika aso, {52}  ho ma goduuru gea wodogunoaika dika ai ngoere manga giamoka de woara ka ai bululunoka."
MRK,14,02512,"{53}  De ahao o Yesusu iwiao manga hidemo ma nyawa Ma Jouiye manga hidimono wokokurutiye ai tauika. De genangoka naga mata-mata o hidemo Ma Jouiye manga hohidimono, de ona abe yotobadoto-dotoko o Musa ai Paretaino, de o Yahudi ma nyawa manga balu-baluhu, ona gea yomakokitoomuinoka genangoka."
MRK,14,02513,"{54}  De o Peturusu una wihidoo-doduru o Yesusu. De hokogea wihidoduru ka hiadono o tau gea ma loaino womahiadono. De ma loaka gea naga manga huhuloko yamuruono naga abe yomaraukika manga ukuoka de o Peturusu waika de womahisapurika de manga huhuloko gea, ho unangoo naga manga datekoka womaraukika."
MRK,14,02514,"{55}  Doka o tau ma goronaka naga o Yahudi ma nyawa manga hohidimono abe yotobauru-urusu o nyawa yomakokitoomuinoka ho yongodumoka. De ona gea mata-mata duru yolingiri ma titi la ka idadi iwihohonenge o Yesusu, masara moioo de ko amakeua ma titi la genangino ka idadi iwihohowono."
MRK,14,02515,{56}  De naga o nyawa manga ngoe yaino de iwitae-tae de iwidofa-dofanga dika. Masara ona ka yomaketeliliara abe manga ngelu-ngeluku ma demo gea imakokohowono.
MRK,14,02516,"{57}  De ahao o nyawa utuoli yomaokoino de o Yesusika iwitae de iwidofanga ato,"
MRK,14,02517,"{58}  “Ngomi naa miihenoka de to ngomi ma hirete mia ngauku abe o Yesusu ma dihira wotemo hokonaa wato, ‘Ma Jou ai Tau naa abe idadi o nyawa manga karajaangino ahao takilianga, de ipaha ahao o wange hange dika ipahaika de Ngohi tohigokokali o tau ma hungioli de gea o nyawa moioo de ko iwa ihiduhunu.’”"
MRK,14,02518,Hokogea to ona manga dadae ma demo abe iwitae o Yesusika.
MRK,14,02519,"{59}  Masara ngaro onangoo ma, manga dadae ma demo gea ko imakadaenua, ho ko idadiua iwihohowono."
MRK,14,02520,"{60}  De ahao manga hidemo ma nyawa Ma Jouiye manga baluhu wokokurutiye, una gea womaokoiye o nyawa yotobauru-urusu manga hima-himangoka de wileha o Yesusika wato, “Ho Ngona sarakia ani bobaluhu onangika naa abe initae-tae? Adodoa ho ko nomademoua onangika?”"
MRK,14,02521,"{61}  Masara o Yesusu ka womarii-riidoka dika, ko wopaluhua. De una gea wilehali o Yesusika wato, “Sarakia Ngona naa igoungu nanga Koano abe Ma Jou wonahibehehongoka? Una abe duru Wotebi-tebini, Ngona naa to Una ai ngofaka?”"
MRK,14,02522,"{62}  De gea ahao wipaluhu wato, “Igoungu Ngohi naa. De ngini ahao nihimake Ngohi o Nyawa ma Ngofaka, abe o Horogaka de tauku toboa masara o nyawaino tomaboa, gea nihimake abe ma oraha togogere Ma Jou wolaku-laku ai nirakoka de abe Ngohi daku o Horogaka ma oraha o lobi-lobi ma goronaka totagi."
MRK,14,02523,De gea nihimake de ngini duru nihioriki hokokia ikokurutiye ahi gogere.”
MRK,14,02524,"{63}  De ai demo gea ka de woihene manga hidimono wokokurutiye de ai baju wakakihoka angamoi duru wongamo de wotemo ai dodiawoika wato, “Ibootohi o nyawa halingiri la iwihitaana ai howono."
MRK,14,02525,"{64}  Nginioo niihenoka ai demo, abe ka Una dika ma hirete de Ma Jou wingelo. Abe Una ka o nyawa biaha dika de womahingahu wato ahao wogogere Ma Jouoka la ona yahinooto ihikoano mata-mataika."
MRK,14,02526,"Nako ngohi, ai demo gea dika de iwihitaanoka ai howono! O hitaana utu ko hopereluokaua! Ho ngini sarakia niaputuhu?” De ona mata-mata iwipaluhu ato, “Miaputuhu moi dika ai hohowono iwihitaana. Kiani Una gea iwihohonenge.”"
MRK,14,02527,"{65}  De ahao yamuruono naga iwiobiri o Yesusoko. De ai lakoko apakitoka de o ngoere ma belaka la ufa womahioriki de ahao ona yomakawalimi iwitidingi de ahao iwileha ato, “Ei, nako Ngona igoungu naga ani sosawaro Ma Jouoka de aino, abeika nomihingahu onagona initidingi naa?"
MRK,14,02528,"De naangoli, sarakia onagona initidingi? Abeika nomihingahu!” De abe ona yotobagoa-goana o Yesusu iwiaoika de onangoli iwipoha-poha."
MRK,14,02530,"{66}  De ma oraha o Yesusu iwiurusu ma gogiriaka de o Peturusu nagahi o tau ma loakahi, abe womaraukohi ma ukuoka. De ipaha de naga momatengo mitilakuru, abe muna gea ngoi huhuloko abe manga hidemo ma nyawa Ma Jouiye manga baluhu wokokurutiye."
MRK,14,02531,"{67}  De muna gea o Peturusu mimake de duru midamaanoka de hiadono mitemo unangika mato, “O, marai ngonaoo naa to Una ai dodiawo abe o Nasaretoka ma nyawa gea abe iwihiromanga o Yesusu.”"
MRK,14,02532,"{68}  Masara o Peturusu ka womahipongono wato, “Ngohi marai ani demo ikuranga tataoko ma titi, iya, tanu duru ko tomangaratiiua ani demo gea.” De ahao o Peturusu womatitokika o loa ma ngoranoka. [De ma oraha gea de o kuru-kuru ataili.]"
MRK,14,02533,"{69}  De ahao o ngofeka gea mimakeokali o Peturusu ma ngoranoka de onangikali abe yomatoomuino genangoka de mahingahu mato, “Una naa maraioka to ona manga doomuino.”"
MRK,14,02534,"{70}  Masara una ka womahipongonohi wato, “Koua, ko ngohiua!” De ipahaino de ona yomatoo-toomuino genangoka onangoo iwitemo ato, “Temoua ngonaoo to ona manga dodiawo, angamoi igoungu ngonaoo o Galilea ma nyawa!”"
MRK,14,02535,"{71}  De gea o Peturusu duru womahipongono hiadono womahikoboto wato, “Ngohi naa tokoboto moi de nako toeluku ahao ihidaene, ho naa ngohi tomahingahu, o nyawa gea niwifeto-fetongo, ngohi naa duru ko tihiorikua!”"
MRK,14,02536,"{72}  Ka de o Peturusu wotemo ibooto de o kuru-kuru atailoli ho gea ataili ma hinooto ibooto. De o Yesusu ai demo unangika kangano gea wohininga abe o Yesusu wotemoka wato, “O futu naa dika de o kuru-kuru ataili ahao ma hinooto de ngona naa nohioluku ma hangeou.” De gea o Peturusu ai hininga duru ihuha hiadono woari ho iwihowo-howo."
MRK,15,02537,15
MRK,15,02538,"{1}  De ma dawangeino abe duru o ngoru-ngorumino de ona yotobauru-urusu o nyawa yongodumoka yomatoomuinoka. Abe manga doomuoka gea naga o hidemo Ma Jouiye manga hohidimono, de ona abe yotobadoto-dotoko o Musa ai Paretaino, de o Yahudi ma nyawa manga balu-baluhu, onangoo mata-mata genangoka."
MRK,15,02539,"De yomatoomuinoka la yomahikaaturu la ato hokokia o Yesusu iwiurusu. De ipaha aputuhoka de o Yesusu iwipaki-pakitoka de iwiaoika womatengoika abe una o popareta moi duru wokurutiye ma propinsioka gea, abe una ai romanga o Pilatusu."
MRK,15,02541,"{2}  De iwihiadonika o Pilatusoka de ahao o Pilatusu wileha o Yesusika wato, “Sarakia, Ngona naa igoungu o Yahudioka manga koano?” De wipaluhu wato, “Abe ngona ma hirete nohihiromanga hokogea.”"
MRK,15,02542,{3}  De ahao o hidemo ma nyawa Ma Jouiye manga hohidimono ona duru iwitae-tae o Yesusika.
MRK,15,02543,"{4}  De o Pilatusu moioli wileha wato, “Abeika gea ma ngoeoka initae-tae masara Ngona ka nomarii-riidoka dika. Done sarakia ma titi Ngonaka ho hiadono ko nomademoua?”"
MRK,15,02544,"{5}  Masara o Yesusu ma moioo de ko wopaluhua, hiadono o Pilatusu duru wiheranga."
MRK,15,02545,"{6}  De o Pilatusu ai hirahi naga abe o tao-taongiye nako o Totilakuru ma rame-rame adonoka de ka idadi o nyawa yomatengo wahihupu abe o bui ma tauoka de aino. De gea o Pilatusu wahigunoa o Yahudi ma nyawa yairiki, de onagona dika yairi-iriki, ona gea ahao wahihupu o bui ma tauino."
MRK,15,02546,"{7}  De ma oraha gea o bui ma tau ma goronaka naga womatengo ai romanga o Barabasa, abe una gea de ai dodiawo yotobadodiai o kokangamo manga poparetaika. De nengokadau abe manga popareta yalawana ma gogiriaka de o nyawa watomaka o Barabasa."
MRK,15,02547,"{8}  Ho ma oraha o Pilatusu wileha-leha o Yesusika de naga o nyawa yowoe-woe yokokiboaino o Pilatusino. Yoboaino de yogahoko unangika ato, “Kiani o nyawa moi nahihupu o bui ma tauino abe hoka ani biaha o Totilakuru ma rame-rameoka de o nyawa nahitobahupu.”"
MRK,15,02548,"{9}  De o Pilatusu waleha ai kokawaahaika wato, “Ho ngini sarakia? O taongo naa de onagona tahihupu? Bote koaho ti ngini o Yahudioka nia koano tihihupu nginika?”"
MRK,15,02549,{10}  Hokogea wotemo o Pilatusu yowoe-woeika angamoi una wato wahigaro la hiadono ona yogahoko la o Yesusu wihihupu.
MRK,15,02550,Abe o Pilatusu wohiorikoka abe ona o hidemo Ma Jouiye manga hohidimono de ona iwitaleana o Yesusika ho gea dika ma titi ho hiadono ona iwihidoaka o Pilatusino. Ho una woigo wahigaro ai kokawaaha gea la ona yalawana manga hohidimono manga hidee o Yesusika.
MRK,15,02551,"{11}  Masara manga hohidimono gea duru yakokidotokokau ho yahigaro manga kokawaahaika la ato ufa o Yesusu wihihupu masara ato o Barabasa dika wihihupu. Ho ma kokawaaha yopoa-poaka ato, “O Barabasa dika nihihupu ngomino!”"
MRK,15,02552,"{12}  Ka de woihene gea de o Pilatusu wotemoli ai kokawaahaika wato, “Nako hokogea o kia todiai Unangika abe niwihiromanga o Yahudioka nia Koano?”"
MRK,15,02553,"{13}  De ona gea ka yopoa-poakiye ato, “Niwihohonenge dika! Niwihidapakuika o gota isosalioaika dika!”"
MRK,15,02554,"{14}  De o Pilatusu walehali onangika wato, “Adodoa ho hokogea nihihuloko Unangika todiai? Mode o pareta o kia de watilakuru?” Masara ai kokawaaha ka yodogo-dogoli yopoa-poaka ato, “Niwihohonenge! Niwihidapakuika dika o gota isosalioainoka!”"
MRK,15,02555,"{15}  De gea o Pilatusu waputuhoka la wato wahisanangi ai kokawaahaika, ho wadomoteke dika ho wihihupu o Barabasa onangika. De wahuloko ho o Yesusu iwihipoha-pohakahi de o hohonenge ma boboha de ahao wahigunoa la iwihidapaku o gota isosalioaika."
MRK,15,02557,{16}  De ahao o Roma ma tentara o Yesusu iwiaoika o Pilatusu ai tau ma goronaika de genangoka manga dodiawo mata-mata yakokiahokino abe o tentara o doomu moi.
MRK,15,02558,"{17}  De ahao moi o baju ma wuu-wuu duru ma rorahai abe manga biaha o kokoano yomahinoa-noa de ena gea iwihinoauku o Yesusuku de iwimia-mia ato, “Naa ani baju, koano!” De ahao aleino o gumi-gumini de ma hihikaka de agale-galeino de iwihinoauku ai peauku de iwimia-miali ato, “Ani koano ma sapeo naa minihinoauku!”"
MRK,15,02559,"{18}  De iwihinoauku de ahao ka iwimia-miahi ato, “Abeika o Yahudioka manga koano! Ngomi duru minigahoko ma owa ngonaika!”"
MRK,15,02560,"{19}  De ona mata-mata yomakokawalimi iwimia-mia irupa-rupa. Naga utu iwihipoha-poha de manga tutukunu ai peauku, de utuoli iwiobiri, de naga utuoli atotilabukuku ai himangoka abe ma rupa hoka yomahuba Unangika ma gea ka iwimia-mia dika."
MRK,15,02561,{20}  De iwimia-mia ibooto de ahao ma baju ma wuu-wuu ma rorahai gea ahuputoka de iwihinoaukuoli to Una ai baju. De ahao manga tentara gea iwiaoika o Yesusu la ato iwihidapaku o gota isosalioaika.
MRK,15,02563,"{21}  De o Yesusu manga gogiriaka iwiao abe o Yerusaleeme ma kotaino yohupu de naga yomakamakeika o ngekomo ma goronaka naga womatengo. De gea una o Kirene ma nyawa, de ai romanga o Simono, abe ai ngofa-ngofaka o Alesandere de o Rufusu."
MRK,15,02564,"De yomakamake de tanu o Simono wato wogila-gila o kotaika wowohama, masara o Roma ma tentara iwihiribuutu la waniiki la o Yesusu ai gota isosalioaino wimoku."
MRK,15,02565,"{22}  De ahao o Yesusu iwihiadono ma ngiika abe ihiromanga o Gologota, abe ma romanga gea ma titi o nyawa manga pea ma kabelanga ma ngi."
MRK,15,02566,"{23}  De yomahiadonikaka de ato o Yesusu iwihidoaka o angguru ma teongo ma gohaka abe ihikasapuroka de o muuru la ato ma odiri ikuranga, masara o Yesusu ka woluku wokere."
MRK,15,02567,{24}  De ahao o Yesusu iwihidapakuika o gota isosalioaika. Iwihidapakuika ibooto de manga tentara gea yomaketebobataru la ato ahao ihioriki hokokia yomahikodoku o Yesusu ai baju.
MRK,15,02568,{25}  De ma oraha o Yesusu iwihidapaku ahao o takoro hiwo abe o wange ko ikoronauahi.
MRK,15,02569,"{26}  De dakea o gota isosalioainoka naga atulihika o hingahu ma demo. De tanu ma demoino de yahingahu manga howono o kia naga la hiadono ato yahohonenge, masara to Yesusu itemo ato, “O YAHUDI MA NYAWA MANGA KOANO.”"
MRK,15,02570,{27-28}  De naga o nyawa ma dorou yahinooto o Yesusu ai arihonongaka de onangoo yahidapakuika ma manga gota yahiketehimomoi. De ona gea yahidapakuika de ahao o Yesusu manga hidogoronaka.
MRK,15,02571,"{29}  De naga o nyawa manga ngoe yoboa de ma oraha iwitilakuru o Yesusu ai himangino de manga pea alenge-lenge de iwihohedu de manga demo. Abe ona ato, “Ei, abe Ngona gea notemoka nato ahao Ma Jou ai Tau nakilianga de o wange hangeino dika ma dekana de nohigokokali, {30}  ho abeika nomaduhunu nouti nenanguku abe o gota isosalioauku gea.”"
MRK,15,02572,"{31}  De o hidemo ma nyawa Ma Jouiye manga hohidimono, de ona abe yotobadoto-dotoko o Musa ai Paretaino, onangoo mata-mata iwihohedu abe yomakoketemo ato, “Masara o nyawa utu ka idadi waduhunu masara nako de Una ma hirete ko wakunua womaduhunu.”"
MRK,15,02573,"{32}  De ka iwimia-miakali ato, “Ei, Mesia, o Isiraeloka nanga Koano, abeika nouti nenanguku o gota isosalioauku la gea minimake abe Ngona noutioka de ahao miningaku.” De ona yahinooto abe yahidapakuika ai arihonongaka onangoo iwihohedu Unangika."
MRK,15,02574,{33}  De o wange ikorona abe o takoro ngimoi de hinooto de o tonaka gea mata-mataika duru ifufutu hiadono o wange ikumurukiha abe o takoro hangeino.
MRK,15,02575,"{34}  De adonoka o takoro hange de duru ma oraha gea o Yesusu wopoaka de ai ilingi duru kohaamokiye wato, “Eloi, Eloi, lema sabatani!” Abe ai demo gea ma titi, “Ahi Jou, ahi Jou, adodoa ho nohinoaika Ngohi?”"
MRK,15,02576,"{35}  De naga o nyawa yamuruono naga abe ai demo gea yoihene ihowono de yomakoketemo ato, “Abeika, niihene, Una wiahoko o Elia!”"
MRK,15,02577,{36}  De womatengo womapopaata de o pahi ma diburu o fara moi wale abe ka idadi o akere ahiihi de watonoka o angguru ma suka-sukauku de ahao watobeika de o gota de wihitaanaiye o Yesusu ai uruiye.
MRK,15,02578,"De wihitaanaiye ibooto de ahao ai dodiawoika wataere wato, “Abeika ibootohi hiruwae, la ka hilega-lega dika, boteua de done o Elia woboa de o gotauku naa wihiguti.”"
MRK,15,02579,{37}  De ahao o Yesusu ka wopoaka waamokiye de gea ai ngomaha itoakoka.
MRK,15,02580,"{38}  De abe duru ma oraha o Yesusu ai ngomaha itoakoka de doka o kota ma goronaka abe Ma Jou ai Tau ma goronaka de o ngoere ma biri-birini ikakihi daku ma barenoka de auku hiadono dau ma barenuku, ho gea ipelaka hinootoka."
MRK,15,02581,"{39}  De naa abe o Yesusu ai gota isosalioainoka nagali womatengo abe o Roma manga tentara manga baluhu abe ai kokawaaha yaratuhu moi, ho unangoo naga o Yesusu ai gotaka. De una wimake o Yesusu hokokia wohonenge de wotemo wato, “Duru igou-goungu Una gea to Ma Jou ai Ngofaka.”"
MRK,15,02582,"{40}  De o ngo-ngofekaoo yamuruono naga genangoka ma hatoli yokurutika de iwilega-lega o Yesusu ma oraha gea iwihohonenge. De naga manga doomuoka gea o ngo Maria Madalena de naga o ngo Maria abe to Yakobusu ai dodipokouku de to Yosese manga meme, de momatengoli naga o ngo Salome."
MRK,15,02583,"{41}  O ngofeka yaruange gea ma dihira abe o Yesusu wotagi-tagi wadoto-dotoko o Galilea ma tonakoka de ona iwinii-niiki de iwitobaleleani. De manga doomuoka gea o ngo-ngofeka utuoli naga manga ngoe, de ona gea yoturuino iwiniiki o Yesusu abe woboa o Yerusaleemino. Ho ona mata-mata naga iwilega-lega abe ma oraha gea o Yesusu iwihohonenge."
MRK,15,02585,{42}  De angamoi itebini de o Hiaini ma wange adonoka ho de ma wange ilobioka de o Yahudi ma nyawa kiani yomahidiaioka.
MRK,15,02586,"{43}  De naga womatengo o Arimateaino ma nyawa de gea ai romanga o Yusupu. Abe o Yahudi ma nyawa manga hohidimono yotobauru-urusu o nyawa manga howono, de manga doomuino gea una hatoli wokurutiye o Yusupu."
MRK,15,02587,De una gea duru wongano-nganono abe ma oraha ahao Ma Jou wahikoano o nyawa. Ho naa o wange ilobioka de una gea womatotomoroini woiki o Pilatusika de wogahoko o Yesusu ai honenge.
MRK,15,02588,"{44}  De o Pilatusu woheranga de wotemo wato, “Ho, mode o Yesusu wohonengokau? Naa ko wotedekanuahi abe iwihidapakuika.” De una wiahokino abe o tentara manga baluhu womatengo de wileha wato, “Sarakia, igoungu o Yesusu wohonengoka?”"
MRK,15,02589,"{45}  De una wipaluhu wato, “Igoungu, Una gea wohonengoka.” De ahao o Pilatusu witemoli o Yusupika wato, “Iya, nako hokogea, ka idadi ai honenge nale.”"
MRK,15,02590,{46}  De o Yusupu wosobo de woiki woija moi o ngoere abe ma lawe duru ma alu-aluhu de ahao o Yesusu ai gotaika woiki. De waika de o Yesusu ai honenge wihiguti o gota isosalioauku de duru wihirako de o ngoere ma rorahai gea.
MRK,15,02591,De wihirako ibooto de ai honenge wiao o lungunika abe ma dihiraino de afaitoka o hakaruika. Ho ma lungunika gea wihingohamika. De wikelengauku genangoka de o hakaru moi ma amo-amoko waluluika la o lungunu ma biono wohitatokoka.
MRK,15,02592,"{47}  De naga o ngo Maria Madalena de nagali o ngo Maria abe to Yosese ngoi meme, abe ona gea yahinooto yalega-lega ho ihioriki o kiaka o Yesusu iwikelenga."
MRK,16,02593,16
MRK,16,02594,"{1}  De ipaha o Hiaini ma futuku de o ngo Maria Madalena, de momatengo o ngo Maria gea to Yakobusu ngoi meme, de o ngo Salome, ona yaruange yomakiniiki yoija o minya abe ma bounu duru ma hohailoa. Abe ma ngofeka yaruange gea ato yoiki o Yesusu ai lungunika la ai honenguku iwihituagi abe hoka manga biaha yotobadiai o nyawa manga honengika."
MRK,16,02596,"{2}  De ma dawangeino abe o Gareja ma wange, abe ma wange ahao ipotokaiha de ona yaruange yosoboka ato ai lungunika yoiki."
MRK,16,02597,"{3}  De manga dodagi ma goronaka de yomakokeleha ato, “Ei, done ka onagona alulu ma hakaru gea abe ma lungunu ma bionoka ihitatokika? Angamoi nako ka ngone, ko hakunua halulu.”"
MRK,16,02598,{4}  De yomahiadonika o lungunoka de amake ma hakaru kohaamoko gea iluluokau.
MRK,16,02599,"{5}  De ahao yowohamika o lungunoka de naga iwimake womatengo abe ka o goduuruohi wogogeruku manga nirakoka, de to una ai baju duru iarehe. De o ngo-ngofeka gea duru yatodokana."
MRK,16,02600,"{6}  Masara una wotemo onangika wato, “Ufa nihawana angamoi ngohi tohiorikoka ngini niwilingiri o Yesusu o Nasarete ma nyawa, abe Una gea iwihohonengoka o gota isosalioainoka. Niwilingiri naangoka masara Una gea womomikoka! Abeika ai dingii o kiaka iwikelengauku, Una ko iwiwa nenangoka."
MRK,16,02601,"{7}  De ngini naa kiani niloikohi de niahingahu iwinii-niikika de o Peturusikaoo niwihingahu de niato, ‘O Yesusu Una gea wohiraka o Galilea ma tonakika, ho ahao niwihiduruika la genangoka de ahao nimakamakeoli de Una. Angamoi Una wohiraka abe imaketero hoka ma dihiraino winihibehehongoka.’”"
MRK,16,02602,"{8}  De o ngo-ngofeka gea ma lungunino yohupu de yolio de duru yomapopaata angamoi duru yokokihawanoka hiadono yolilifanga. De ona abe manga dodagi ma goronaka de yomakamake, ona gea ko yahingahua ma titi manga hawana ma amoko gea."
MRK,16,02604,"{9}  Ho o Gareja ma wange ma ngoru-ngorumino gea de o Yesusu womomikoka ai honengino. De womomiki ipaha de womahimatoko ma ngoe, masara ihira womahimatoko o ngo Maria Madalenaika. Abe muna ma dihira o Yesusu wohititoko o tokata tumidi munangino."
MRK,16,02605,{10}  Ho naa muna o Yesusu mimakeoka ho o Yesusu ai dodiawoika moiki la mato onangika mahingahu. De onangika maadono de duru manga hininga ka ihuhahi de duru yoari-ari.
MRK,16,02606,"{11}  De gea mahingahu onangika mato, “O Yesusu Una wowangoli! Ahao kangano ngohi timake!” Masara ami demo gea o Yesusu ai dodiawo ko yongakua."
MRK,16,02608,"{12}  De ahao o Yesusu womahimatokoli ai dodiawo yahinootoikali. Abe ai dodiawo yahinooto gea, ona yohupuoka ma kotaino ho yoiki ma hoanika. De manga dodagi ma goronaka de o Yesusu womahimatoko onangika, masara iwimake hoka o nyawa moioli, abe ai rupa hoka ma dihiraua."
MRK,16,02609,"{13}  De womahimatoko ibooto de onangoo yolio de onangoo yoiki yahingahu o Yesusu ai dodiawoika ato, “Ngomi ahao naa wiwimake o Yesusu!” Masara manga demo to onangoo ma ko yangakua."
MRK,16,02611,"{14}  De ipahaino de o Yesusu womahimatokoli abe iwinii-niiki yangimoi de yamoiika. Abe ona gea yolomo manga gogiriaka de onangika womahimatoko de wataere wato, “Ngini naa marai nia ngongaku ikuranga."
MRK,16,02612,"De adodoa ho kangano manga demo ko niangakua abe ma titi Ngohi tomomikoka? Abe ona ihimake de inihingahu ma gea ngini ko niodafongua. Maraioka ngini nia pea ka itogowinohi, e?”"
MRK,16,02613,"{15}  De wataere ibooto de ahao onangika wahibehehongo wato, “Ngini naa kiani niloiki o dunia ma amokika de niahingahu-ngahu o Abari ma Rorahai naa o nyawa mata-mataika."
MRK,16,02614,"{16}  De onagona dika abe yongaku de yaohiki, ona gea Ma Jou wahihoheoka manga hohowonino. Masara ona gea abe ko yongakua, ona gea ahao Ma Jou wahohowono."
MRK,16,02615,"{17}  Abe ona ihingaku-ngaku, ona gea ahao o dodunguu irupa-rupa tahidoaka onangika. Abe ona yakunu ihitito-titoko o tokata ma dorou o nyawaino abe ma titi ahi romanga yafetongo. De nagali abe ona ihingaku-ngaku de yakunu yotemo-temo o nyawa manga demo, abe ko to onangua manga demo."
MRK,16,02616,"{18}  De nagali abe ngaro o dodiha yagoraka eko o akere yarasonguku de yaokere, ma ko yadodoaua. De onangoka naga manga dodunguu moioli, abe nako naga o nyawa yopopanyakeuku de ihingaku-ngaku yafokumu onangika de ona gea ahao yakunu yahitogumu manga popanyakeino.” Hokogea o Yesusu ai behehongo iwinii-niikika."
MRK,16,02618,{19}  De nanga Baluhu idodutu o Yesusu hokogea wahibehehongo de ahao iwigoraka daku o Horogaiye. De daku o Horogaka de o Yesusu wogogeruku Ma Jou o Baba ai nirakoka la yomakutuono yahikoano mata-mataika.
MRK,16,02619,{20}  De wigoraka ibooto de ahao o Yesusu iwinii-niiki ona yoiki yahingahu-ngahu o Abari ma Rorahai o dunia ma amokika. De abe ona yahingahu-ngahu manga gogiriaka de ona gea ka ihikaika nanga Baluhu idodutu waduhunu abe manga hingahu gea wahitaana de ma dodunguu.
MRK,16,02620,Abe ona o Yesusu wahiakunu la ka akunu o heheranga ma dodunguu gea yodiai o nyawa manga hima-himangoka. Hokogea dika aika nanga Baluhu idodutu o Yesusu ai ade-ade.